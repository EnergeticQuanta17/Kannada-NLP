ಆವಗಷ್ಟೇ ಸುರಿದು ಹೋದ ಮಳೆಯ ಅಬ್ಬರ ಸಂಪೂರ್ಣ ಕ್ಷೀಣಗೊಂಡು ಜನರು ನಿಟ್ಟುಸಿರು ಬಿಡುವಷ್ಟರೊಳಗೆ ಆಗಸದಲ್ಲಿ ಒಮ್ಮಿಂದೊಮ್ಮೆಲೆ ಮತ್ತೆ ದಟ್ಟ ಕಾರ್ಮೋಡ ಕವಿದುಕೊಳ್ಳಲು ಪ್ರಾರಂಭಿಸಿ ಮಳೆಯ ಮುತ್ತಿನ ಹನಿಗಳು ಭುವಿಗೆ ಮುತ್ತಿಕ್ಕಲು ಪ್ರಾರಂಭಿಸಿತು.
ಮಳೆಯ ಹನಿಗಳ ಸಿಂಚನದಿಂದ ಮನಸೋತ ಪ್ರಕೃತಿಯು ನವ ವಧುವಿನಂತೆ ಶೃಂಗಾರಗೊಳ್ಳಲು ಅಣಿಯಾಗುತ್ತಿದ್ದಳು.
ಮುಂಗಾರು ಮಳೆಯ ಮೋಡಿಗೆ ಪ್ರಕೃತಿ ಹಚ್ಚಹಸಿರಿನಿಂದ ಕಂಗೊಳಿಸಲು ಪ್ರಾರಂಭಿಸಿತು.
ಮಡಿಕೇರಿಯ ಮಳೆಯೇ ಅಂಥದ್ದು.
ಒಮ್ಮೆ ಸುರಿಯಲು ಪ್ರಾರಂಭಿಸಿದರೆ ಮತ್ತೆ ಕೊನೆಯಾವಗೆಂದು ಎಣಿಸುತ್ತಲೇ ಇರಬೇಕು.
ಪಶ್ಚಿಮಘಟ್ಟ ಶ್ರೇಣಿಯ ತುತ್ತತುದಿಯಲ್ಲಿರುವ ಮಡಿಕೇರಿಯಲ್ಲಿ ಮಳೆ ಪ್ರಾರಂಭವಾದೊಡನೆ ವರುಣ ವಾಯು ದೇವನನ್ನೂ ಜೊತೆಗೆ ಕರೆತರದೆ ಇರಲಾರ.
ಮಳೆಯನ್ನು ಹೇಗಾದರೂ ಸಹಿಸಿಕೊಳ್ಳಬಹುದು, ಈ ಹಾಳಾದ ಗಾಳಿಯಿಂದ ನೆಮ್ಮದಿಯಾಗಿ ನಡೆದಾಡಲೂ ಸಾಧ್ಯವಾಗೋದಿಲ್ಲ.
ಬೆಚ್ಚನೆಯ ಉಡುಪು ಧರಿಸಿದರೂ ಚಳಿಯನ್ನಂತು ದೂರ ಇಡಲು ಸಾಧ್ಯವೇ ಇಲ್ಲ ಎಂದು ಅಲ್ಲಲ್ಲಿ ಗುಂಪು ಗುಂಪಾಗಿ ನಿಂತ ಜನರು ಮಳೆಯ ಬಗ್ಗೆ ನಾನಾ ರೀತಿಯಲ್ಲಿ ಮಾತನಾಡಿಕೊಳ್ಳುತ್ತಿದ್ದರು.
ಮುಂಗಾರು ಮಳೆಯ ಆರ್ಭಟವನ್ನು ಮಡಿಕೇರಿಯ ಜನತೆ ದಂಗಾಗಿ ನೋಡುತ್ತಿದ್ದರು.
ಭುವಿ-ಬಾನನ್ನು ಒಂದು ಮಾಡುವ ತವಕದಲ್ಲಿ ಮಳೆ ಸುರಿಯಲು ಪ್ರಾರಂಭಿಸಿತು.
ಅಯ್ಯೋ…, ಆಕಾಶಕ್ಕೇನಾದ್ರು ತೂತ ಬಿದ್ದುಂಟಾ?
ಇದ್ಯಾಕೆ ಮಳೆ ಹೀಗೆ ಒಂದೇ ಸಮನೆ ಸುರಿತಾ ಇದೆ.
ಅರೆಕ್ಷಣವಾದರೂ ಬಿಡುವು ನೀಡೋದು ಬೇಡ್ವ?
ಹಾಳಾದ ಮಳೆ ಅಭಿಮನ್ಯು ಗೊಣಗಿಕೊಂಡ.
ಇದ್ಯಾಕೋ ಮಳೆ ನಿಲ್ಲೋ ಲಕ್ಷಣ ಕಾಣುತ್ತಿಲ್ಲ.
ಚಳಿಯಂತೂ ಸಹಿಸೋದಕ್ಕೆ ಸಾಧ್ಯವಾಗುತ್ತಿಲ್ಲ.
ಒಂದು ಪೆಗ್ ಏರಿಸಿದರೆ ಎಲ್ಲಾ ಸರಿ ಹೋಗುತ್ತದೆ ಅಂದುಕೊಂಡ ಅಭಿಮನ್ಯು ಬಾರ್‌ನೆಡೆಗೆ ನಡೆದ.
ಮದ್ಯದ ನಶೆ ತಲೆಗೇರಿದೊಡನೆ ವಾತಾವರಣ ಹಿತ ಅನ್ನಿಸತೊಡಗಿತು.
ಒಂದರಮೇಲೊಂದು ಪೆಗ್ ಏರಿಸಿಕೊಳ್ಳುತ್ತಿದ್ದಂತೆ ನಿಧಾನವಾಗಿ ಅವನ ಮನದಾಳದಲ್ಲಿ ಹುದುಗಿದ್ದ ಹಳೆಯ ನೆನಪುಗಳೆಲ್ಲ್ಲ ಮತ್ತೆ ಕಾಡಲು ಪ್ರಾರಂಭಿಸಿತು.
ಅಭಿಮನ್ಯುವಿನ ಜೀವನದಲ್ಲಿ ಪ್ರೇಮದ ಅಕ್ಷರ ಬರೆದು ಹೋದ ಅಕ್ಷರ ಎಂಬ ಮುದ್ದಾದ ಹುಡುಗಿ ಹಾಗೆ ಮನದಲ್ಲಿ ಒಮ್ಮೆ ಹಾದು ಹೋದಳು.
ಅಕ್ಷರ ಅಭಿಮನ್ಯುವಿನ ಜೀವನದಿಂದ ದೂರ ಸರಿದು ಒಂದೂವರೆ ತಿಂಗಳು ಸದ್ದಿಲ್ಲದೆ ಸರಿದು ಹೋಗಿತ್ತು.
ಈ ಅವಧಿಯಲ್ಲಿ ಅಭಿಮನ್ಯು ಸಾಕಷ್ಟು ಬದಲಾಗಿ ಹೋದ.
ಮತ್ತೆ ಹಳೆಯ ಚಟಗಳನ್ನೆಲ್ಲ ಮೈಗೂಡಿಸಿಕೊಂಡ.
ಆಕೆಯ ಅಗಲಿಕೆ ಅವನ ಮನದಲ್ಲಿ ಕಾರ್ಮೋಡ ಕವಿದುಕೊಳ್ಳುವಂತೆ ಮಾಡಿತು.
ಮನದಲ್ಲಿ ದಟ್ಟವಾಗಿ ಕವಿದುಕೊಂಡಿರುವ ಕಾರ್ಮೋಡ ಮಳೆಯಾಗಿ ಸುರಿದು ಮನದಲ್ಲಿ ಹುದುಗಿರುವ ದುಗುಡವನ್ನೆಲ್ಲ ದೂರ ಮಾಡಿಬಿಡಲಿ ಎಂದು ಕಾಯುತ್ತಾ ಕುಳಿತ್ತಿದ್ದ.
ಆದರೆ, ಅದ್ಯಾವುದೂ ಕೈಗೂಡಲಿಲ್ಲ.
ಅಕ್ಷರ ತನ್ನ ಜೀವನದಲ್ಲಿ ಮತ್ತೆ ತಂಗಾಳಿಯಾಗಿ ಬೀಸಲು ಪ್ರಾರಂಭಿಸಿದಾಗ ಮಾತ್ರ ಮನದಲ್ಲಿ ಮಳೆ ಸುರಿದು ಉಲ್ಲಾಸಗೊಳ್ಳಲು ಸಾಧ್ಯ.
ಆದರೆ ಆಕೆ ಮತ್ತೆ ತನ್ನ ಜೀವನದಲ್ಲಿ ಕಾಲಿಡಲು ಸಾಧ್ಯವೇ?
ಈ ಪ್ರಶ್ನೆ ಆತನಲ್ಲಿ ಮತ್ತೆ ಮತ್ತೆ ಕಾಡಲು ಪ್ರಾರಂಭಿಸಿತು.
ಪ್ರೀತಿ ಸತ್ತು ಸುಡುಗಾಡು ಸೇರಿದರೂ ಅಭಿಮನ್ಯು ಆಕೆಯ ಕನವರಿಕೆಯಲ್ಲಿಯೇ ಕಾಲ ಕಳೆಯತೊಡಗಿದ.
ಅಷ್ಟೊಂದು ನಿರ್ಮಲವಾದ ಪ್ರೀತಿ, ಅಷ್ಟೊಂದು ಜೋಪಾನವಾಗಿ ವರ್ಷಾನುಗಟ್ಟಲೇ ಕೂಡಿಟ್ಟ ನೂರಾರು ಕನಸುಗಳು, ಕಲ್ಪನೆಗಳು ಒಮ್ಮಿಂದೊಮ್ಮೆಲೆ ಮಡಿಕೇರಿಯ ಮಂಜಿನ ಹನಿಯಂತೆ ಕರಗಿ ಹೋಯಿತು.
ಇದ್ದಕ್ಕಿದ್ದಂತೆ ಒಂದು ದಿನ ಇನ್ನೆಂದೂ ಕೂಡ ನಿನ್ನ ಪ್ರೀತಿಸೋದಕ್ಕೆ ಸಾಧ್ಯವಿಲ್ಲ ಅಭಿ, ಮನಸ್ಸು ಮುರಿದು ಹೋಗಿದೆ.
ಪ್ರೀತಿ ಎಷ್ಟು ಸುಂದರ ಅಂದುಕೊಂಡಿದ್ದೇನೋ ಅಷ್ಟೇ ಕಠೋರ ಅನ್ನುವ ಅನುಭವ ಈಗ ಆಗುತ್ತಿದೆ.
ಇನ್ನೆಂದೂ ನಿನ್ನವಳಾಗಲು ನನ್ನಿಂದ ಸಾಧ್ಯವಿಲ್ಲ.
ಐ ~ಆಮ್ ವೆರಿ ಸಾರಿ.
ನನ್ನ ಕನವರಿಕೆಯಲ್ಲಿಯೇ ಕಾಲ ಕಳೀಬೇಡ.
ನಿನ್ನದೇ ಆದ ಒಂದು ಸುಂದರ ಬದುಕು ಕಟ್ಟಿಕೋ.
ಹಾಗಂತ ಹೇಳಿ ಹಿಂತಿರುಗಿಯೂ ನೋಡದೆ ಹೊರಟು ಹೋದವಳ ಮನದಲ್ಲಿ ಮತ್ತೆ ಪ್ರೀತಿ ಮೊಳಕೆಯೊಡೆಯಬಹುದೆ?
ಮೊಳಕೆಯೊಡೆದು ಗಿಡವಾಗಿ, ಮರವಾಗಿ ಬೆಳೆದು ಪ್ರೀತಿಯ ಫಲ ನೀಡಬಹುದೇ?ಎಂಬ ಪ್ರಶ್ನೆ.
 ಒಂದಷ್ಟು ಭರವಸೆಯೊಂದಿಗೆ ಕಾಲಕಳೆಯ ತೊಡಗಿದ.
ಆದರೆ, ಇನ್ನೆಷ್ಟು ದಿನಾಂತ ಹೀಗೆ ಅವಳ ಕನವರಿಕೆಯಲ್ಲಿ ಕಾಲ ಕಳೆಯೋದಕ್ಕೆ ಸಾಧ್ಯ?
ಕೇವಲ ಒಂದೂವರೆ ತಿಂಗಳು ಮಾತ್ರ.
ಇನ್ನು ಪ್ರೀತಿಯ ಅಂತಿಮ ಪರೀಕ್ಷೆಗೆ ಉಳಿದಿರುವುದು ಕೇವಲ ಒಂದು ತಿಂಗಳು ಹದಿನೈದು ದಿನಗಳು ಮಾತ್ರ.
ಅದರಲ್ಲಿ ಇಂದು ಒಂದು ದಿನ ಉರುಳಿ ಹೋಗುವ ತವಕದಲ್ಲಿದೆ.
ಇನ್ನುಳಿದಿರುವುದು ಕೇವಲ ಒಂದು ತಿಂಗಳು ಹದಿನಾಲ್ಕು ದಿನಗಳು ಮಾತ್ರ.
ಇನ್ನು ಒಂದು ತಿಂಗಳು ಹದಿನಾಲ್ಕು ದಿನಗಳು ಉರುಳಿದ ನಂತರ ಅಕ್ಷರ ಹಸೆಮಣೆಯೇರುತ್ತಾಳೆ, ಹೊಸ ಬದುಕು ಕಂಡುಕೊಳ್ಳೋದಕ್ಕೆ, ಹೊಸ ಹುಡುಗನೊಂದಿಗೆ…!
ಇನ್ನು ಉಳಿದಿರುವ ಕೆಲವೇ ಕೆಲವು ದಿನಗಳಲ್ಲಿ ಆಕೆಯಲ್ಲಿ ಪ್ರೀತಿ ಉಕ್ಕಿ ಬರಲು ಸಾಧ್ಯವೇ?
ಎಂಬ ಪ್ರಶ್ನೆಯನ್ನು ಮುಂದಿಟ್ಟು ಕೊಂಡು ಅಭಿಮನ್ಯು ಮರುಭೂಮಿಯಲ್ಲಿ ನೀರಿಗಾಗಿ ಹುಡುಕಾಟ ನಡೆಸುವಂತೆ ಪ್ರೀತಿಗಾಗಿ ಹುಡುಕಾಟ ನಡೆಸಲು ಪ್ರಾರಂಭಿಸಿದ.
ಒಂದೆಡೆ ಆಕೆಯನ್ನು ಶಾಶ್ವತವಾಗಿ ಕಳೆದುಕೊಳ್ಳುತ್ತೇನೆಂಬ ದುಃಖ ಕಾಡಲು ಪ್ರಾರಂಭಿಸಿತು.
ಆದರೆ, ಆ ದುಃಖವನ್ನು ಸ್ವೀಕರಿಸಲು ಮನಸ್ಸು ಒಪ್ಪುತ್ತಿಲ್ಲ.
ಹೀಗಾಗಿ ಆತ ಮತ್ತೊಮ್ಮೆ ಪ್ರೀತಿಯಲ್ಲಿ ಭರವಸೆ ಇಡಲು ಪ್ರಾರಂಭಿಸಿದ.
ಆಕೆಯನ್ನು ಕಳೆದುಕೊಳ್ಳುತ್ತೇನೆಂಬ ಮಾತು ಅವನಿಂದ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಾಗದೆ ಹೋಯಿತು.
ಆಕೆಯನ್ನು ಮನಸ್ಸಿನಿಂದ ಕಿತ್ತೊಗೆಯಲು ಪಟ್ಟ ಪ್ರಯತ್ನ ಕೇವಲ ವ್ಯರ್ಥ ಕಸರಸ್ತು ಅಷ್ಟೆ…!
ಅವನ ಪಾಲಿಗೆ ಅದು ಮರೆಯುವಂಥ ಪ್ರೀತಿ ಆಗಿರಲಿಲ್ಲ.
ಪ್ರೀತಿಯನ್ನು, ಪ್ರೀತಿಸಿದವಳನ್ನು ಮರೆತು ಮತ್ತೊಂದು ಬದುಕು ಕಟ್ಟಿಕೊಳ್ಳುವುದು ಅವನಿಗೆ ಕಲ್ಪನೆ ಮಾಡಿಕೊಳ್ಳಲು ಸಾಧ್ಯವಾಗದ ಮಾತಾಯಿತು.
ಆಕೆ ತನ್ನನ್ನು ಅಗಲಿ ಹೋಗುವುದಕ್ಕೆ ಕಾರಣವಾದರೂ ಏನು ಎಂಬ ಪ್ರಶ್ನೆಗೆ ಉತ್ತರ ಹುಡುಕುತ್ತಾ ಹೊರಟ ಅಭಿಮನ್ಯುವಿಗೆ ಸಿಕ್ಕ ಉತ್ತರ: ಬಡತನ.
ಹೌದು, ಅದೊಂದೆ ಕಾರಣ.
ತನ್ನಲ್ಲಿ ಕೊರತೆ ಇರುವುದು ಅದೊಂದೇ.
ಪ್ರೀತಿಯನ್ನು ಪಡೆದುಕೊಳ್ಳುವುದಕ್ಕೆ ಕೇವಲ ಪ್ರೀತಿಸುವ ಮನಸ್ಸೊಂದಿದ್ದರೆ ಮಾತ್ರ ಸಾಲದು.
ಜೊತೆಗೆ ಹಣ ಕೂಡ ಬೇಕೆಂಬ ಕಠೋರ ಸತ್ಯ ಅಭಿಮನ್ಯುವಿಗೆ ಕೊನೆಗೂ ಮನವರಿಕೆಯಾಯಿತು.
ಏನೇ ಆದರೂ ಪ್ರೀತಿ ಅನ್ನೋದು ಮರೆಯುವಂತಹ ವಿಷಯವಾ?
ತನ್ನಿಂದ ದೂರವಾಗಲು ತಾನು ಮಾಡಿದ ತಪ್ಪಾದರೂ ಏನು?
ಅಷ್ಟೊಂದು ಸುಂದರವಾಗಿ ಕಳೆದ ದಿನಗಳು ಮರೆತು ಮತ್ತೊಂದು ಸುಂದರ ಬದುಕು ಕಟ್ಟಿಕೋ ಅನ್ನೋದಕ್ಕೆ ಬಹುಶಃ ನಿರ್ದಯಿಗಳಿಂದ ಮಾತ್ರ ಸಾಧ್ಯ.
ಇಷ್ಟು ಹೊತ್ತಿಗಾಗಲೇ ಆಕೆ ಎಲ್ಲವನ್ನು ಮರೆತು ನಿರಾಳವಾಗಿ ಬಿಟ್ಟಿರಬಹುದು.
ಆಕೆ ಎಲ್ಲವನ್ನೂ ಮರೆತಿರಬೇಕು.
ಮರೆತ್ತಿಲ್ಲದಿದ್ದರೆ ಯಾವನೋ ಒಬ್ಬನೊಂದಿಗೆ ಮದುವೆಯಾಗುವ ಮನಸ್ಸು ಮಾಡುತ್ತಿರಲಿಲ್ಲ.
ಒಂದೂವರೆ ತಿಂಗಳ ಅವಧಿಯಲ್ಲಿ ಒಂದೇ ಒಂದು ದಿನ ಮಾತನಾಡುವ ಮನಸ್ಸು ತೋರಲಿಲ್ಲ.
 ಹಾಳಾದವಳು ಎಲ್ಲವನ್ನು ಮರೆತು ಅದ್ಯಾವನೋ ಅಮೆರಿಕದ ಹುಡುಗನೊಂದಿಗೆ ನಿಶ್ಚಿತಾರ್ಥ ಮಾಡಿಕೊಂಡಿದ್ದಾಳೆ.
ಇನ್ನು ಮದುವೆಯೊಂದೇ ಬಾಕಿ.
ಅದು ಆದಷ್ಟು ಬೇಗ ನಡೆದು ಹೋಗಲಿ.
ಹಾಳಾದವಳು ಮನಸ್ಸಿನಿಂದ ತೊಲಗಿ ಹೋಗಲಿ ಮನದಲ್ಲಿ ಆಕೆಯನ್ನು ನಿಂದಿಸಿದ ಅಭಿಮನ್ಯು ಮತ್ತೆ ಒಂದು ಪೆಗ್ ಏರಿಸಿಕೊಂಡ.
ಸಂಜೆಗತ್ತಲು ಆವರಿಸಿಕೊಳ್ಳತೊಡಗಿತು.
ಬಾರ್‌ನಲ್ಲಿ ಉರಿಯುತ್ತಿದ್ದ ವಿದ್ಯುತ್ ದೀಪಗಳ ಮಂದ ಬೆಳಕು ಕತ್ತಲೆಯನ್ನು ದೂರ ಸರಿಸುವ ಸಣ್ಣ ಪ್ರಯತ್ನ ಮಾಡುತ್ತಿದ್ದವು.
ಎಷ್ಟೊಂದು ಸುಂದರವಾಗಿತ್ತು ಆ ದಿನಗಳು!?
ಆ ಸುಂದರ ನೆನಪುಗಳನ್ನು ಮರೆಯಲಾದಿತೇ?
ಮರೆಯುವಂಥ ದಿನಗಳು ಅದಾಗಿರಲಿಲ್ಲ.
ಜೀವನದಲ್ಲಿ ಎಂದೂ ಸಿಗದಷ್ಟು ಪ್ರೀತಿಯನ್ನು ಮೊಗೆದು ಕೊಟ್ಟು ಹಿಂತಿರುಗಿಯೂ ನೋಡದೆ ಹೊರಟು ಬಿಟ್ಟಳು.
ಅಭಿಮನ್ಯುವನ್ನು ಇನ್ನಿಲ್ಲದಂತೆ ತನ್ನ ಹೃದಯದೊಳಗೆ ಜೋಪಾನವಾಗಿಟ್ಟು ಪೂಜಿಸುತ್ತಿದ್ದ ಅಕ್ಷರ ಇದ್ದಕ್ಕಿದ್ದಂತೆ ಒಂದು ದಿನ ಇನ್ನೆಂದೂ ಕೂಡ ನಿನ್ನ ಪ್ರೀತಿಸೋದಕ್ಕೆ ಸಾಧ್ಯವಿಲ್ಲ ಅಭಿ ಎಂದು ನಿರ್ದಯವಾಗಿ ಹೇಳಿ ಹೊರಟು ಹೋದಳು.
ಅಷ್ಟಕ್ಕೂ ತಾನು ತೋರಿದ ಪ್ರೀತಿ ಕಡಿಮೆಯಾಯಿತಾ?
ಮೊನ್ನೆ, ಮೊನ್ನೆ ತನಕವೂ ಇದ್ದ ಪ್ರೀತಿ ಇಂದು ಇಲ್ಲ ಅಂದರೆ ಆ ಪ್ರೀತಿಗೇನು ಬೆಲೆ?
ಈ ಜಗತ್ತಿನಲ್ಲಿ ಪ್ರೀತಿಗೆ ಹೆಣ್ಣು ಅರ್ಹಳಲ್ಲ ಎಂದು ತನ್ನೊಳಗೆ ಸಿಡುಕುತ್ತಾ ಮತ್ತೆ ಮತ್ತೆ ಕುಡಿದು ನೆಮ್ಮದಿ ಕಂಡುಕೊಳ್ಳುವ ಪ್ರಯತ್ನ ಮಾಡಿದ.
ಅದ್ಯಾಕೋ ಕುಡಿದಷ್ಟೂ ಆಕೆಯ ನೆನಪುಗಳೇ ಮನದೊಳಗೆ ಗಟ್ಟಿಯಾಗಿ ನೆಲೆಗೊಳ್ಳಲು ಪ್ರಾರಂಭಿಸಿತು.
ಅದೊಂದು ಕುಡಿತದ ಚಟ ಇಲ್ಲದೆ ಹೋಗಿದ್ದರೆ ಅಭಿಮನ್ಯುವಿನ ಜೀವನದಲ್ಲಿ ಅಕ್ಷರ ಕಾಲಿಡುತ್ತಾ ಇರಲಿಲ್ಲವೋ ಏನೋ.!?
ಅವನ ಕುಡಿತದ ಚಟವೇ ಅವರಿಬ್ಬರನ್ನು ಒಂದು ಮಾಡಿತು.
ಈ ಕುಡಿತದ ಚಟ ತಾನೇ ನಮ್ಮಿಬ್ಬರನ್ನು ಒಂದು ಮಾಡಿದ್ದು.
ನನ್ನ ಕುಡಿತದ ಚಟ ಕಂಡಾದರೂ ಆಕೆ ನನ್ನ ಮತ್ತೊಮ್ಮೆ ಪ್ರೀತಿಸುವ ಮನಸ್ಸು ಮಾಡಲಿ ಅಂದುಕೊಂಡ ಅಭಿಮನ್ಯು ಸಾಮರ್ಥ್ಯಕ್ಕೆ ಅಗತ್ಯಕ್ಕಿಂತ ಹೆಚ್ಚಾಗಿ ಮತ್ತೊಂದು ಪೆಗ್ ಕಷ್ಟದಲ್ಲಿ ಏರಿಸಿಕೊಂಡ.
ಅಭಿಮನ್ಯುವಿನ ಕುಡಿತದ ಚಟ ಅಕ್ಷರ ಎಂಬ ಮುದ್ದಾದ ಹುಡುಗಿಯ ಮನದಲ್ಲಿ ಪ್ರೀತಿ ಮೊಳಕೆಯೊಡೆಯಲು ಒಂದು ವೇದಿಕೆಯೊದಗಿಸಿತು.
ಅಕ್ಷರ ಅಭಿಮನ್ಯುವಿನ ಬದುಕಿನೊಳಗೆ ಕಾಲಿಟ್ಟ ಕ್ಷಣದಿಂದ ಅವನ ಬದುಕಿನ ದಿಕ್ಕೇ ಬದಲಾಗಿ ಹೋಯಿತು.
ಅಕ್ಷರಳನ್ನು ಪ್ರೀತಿಸಲು ಪ್ರಾರಂಭ ಮಾಡಿದ ನಂತರ ಕುಡಿತದ ಚಟದಿಂದ ಸಾಕಷ್ಟು ದೂರ ಸರಿದು ಸುಂದರ ಬದುಕು ಕಂಡುಕೊಂಡಿದ್ದ.
ಆದರೆ, ಇಂದು ಆಕೆ ಪ್ರೀತಿಯನ್ನೇ ತಿರಸ್ಕರಿಸಿ ಆತನ ಬದುಕಿನಲ್ಲಿ ಮತ್ತೊಂದು ಅಧ್ಯಯನಕ್ಕೆ ಮುನ್ನುಡಿ ಬರೆದು ಹೊರಟು ಹೋದಳು.
ಕುಡಿದು ಹಾಳಾಗಿ ಹೋಗಿದ್ದ ಅಭಿಮನ್ಯುವಿಗೆ ಒಂದು ನೆಮ್ಮದಿಯ ಬದುಕು ತೋರಿಸಿಕೊಟ್ಟವಳೇ ಆಕೆ.
ಆ ಬಾರ್‌ವೊಳಗಿನ ಮಂದ ಬೆಳಕಿನಲ್ಲಿ ಪ್ರತಿಯೊಂದು ಪೆಗ್ಗನ್ನು ಗಂಟಲಿನೊಳಗೆ ಇಳಿಸಿಕೊಳ್ಳುವಾಗಲೂ ಕೂಡ ಆಕೆಯ ನೆನಪು ಕಾಡದೆ ಇರುತ್ತಿರಲಿಲ್ಲ.
ಎಲ್ಲಾ ಕಡೆ ಆಕೆ ಬೆರೆತು ಹೋಗಿದ್ದಳು.
ಬಾರ್‌ವೊಳಗೆ ಕುಳಿತು ಚಿಂತಕನಂತೆ ಏನೋ ಯೋಚಿಸುತ್ತಾ ಸುರುಳಿ ಸುರುಳಿ ಯಾಗಿ ಸೇದಿ ಬಿಡುತ್ತಿದ್ದ ಸಿಗರೇಟಿನ ಹೊಗೆ, ಹೊರಗೆ ಕವಿದುಕೊಂಡ ದಟ್ಟ ಮಂಜು, ಆಹ್ಲಾದಕರ ವಾತಾವರಣದಿಂದ ಕೂಡಿರುವ ರಾಜಾಸೀಟ್ ಉದ್ಯಾನವನ, ಮಡಿಕೇರಿಯ ಆ ತಿರುವು ರಸ್ತೆಗಳು, ರಾತ್ರಿಯಾಗುತ್ತಿದ್ದಂತೆ ಕತ್ತಲೆಯನ್ನು ಸರಿಸಲು ಸಣ್ಣ ಪ್ರಯತ್ನ ನಡೆಸುವ ಬುಡ್ಡಿ ದೀಪಗಳಂತೆ ಉರಿಯುವ ಮಡಿಕೇರಿ ನಗರದ ಬೀದಿ ದೀಪಗಳು.
ಇವೆಲ್ಲವೂ ಆಕೆಯ ನೆನಪು ಹೊತ್ತು ತರುವಂತದ್ದೇ.
ಎಲ್ಲದರಲ್ಲೂ ಆಕೆಯ ನೆನಪು ಬೆರೆತು ಹೋಗಿತ್ತು.
ಇನ್ನು ಮರೆಯುವುದಾದರೂ ಹೇಗೆ?
ಇತ್ತೀಚೆಗಂತೂ ಹುಚ್ಚು ಹಿಡಿದವನಂತೆ ಕಡುನೀಲಿ ಚೂಡಿದಾರ್ ತೊಟ್ಟು ಓಡಾಡುವ ಅದೆಷ್ಟೋ ಹುಡುಗಿಯರ ಹಿಂದೆ ಬಿದ್ದು ಆಕೆ ತನ್ನವಳಿರಬಹುದೆಂದು ಊಹಿಸಿಕೊಂಡು ಹಿಂಬಾಲಿಸುತ್ತಿದ್ದ.
ಆಕೆಯಲ್ಲ ಎಂದು ಮನವರಿಕೆಯಾದೊಡನೆ ಮತ್ತೆ ನಿರಾಸೆಯಿಂದ ಹಿಂತಿರುಗಿ ಬಿಡುತ್ತಿದ್ದ.
ಆ ಬಣ್ಣದಲ್ಲಿಯೂ ಆಕೆ ಬೆರೆತು ಹೋಗಿದ್ದಳು.
ಅಕ್ಷರ ತೊಡುತ್ತಿದ್ದ ಕಡುನೀಲಿ ಬಣ್ಣದ ಚೂಡಿದಾರ್ ಆಕೆಯ ಅಂದವನ್ನು ಮತ್ತಷ್ಟು ಹೆಚ್ಚಿಸುತ್ತಿತ್ತು.
ಅಭಿಮನ್ಯು ಆಕೆಯನ್ನು ಆ ಡ್ರೆಸ್‌ನಲ್ಲಿಯೇ ನೋಡಲು ಹೆಚ್ಚಾಗಿ ಆಸೆ ಪಡುತ್ತಿದ್ದಾಗ ದಿನಾ ಇದೇ ನೀಲಿ ಚೂಡಿದಾರ್ ಹಾಕ್ಕೊಂಡಿದ್ರೆ ವಾಸನೆ ಬಂದೋಗ್ತಿನಿ ಕಣೋ ಅಭಿ ಎಂದು ಆಕೆ ತಮಾಷೆ ಮಾಡುತ್ತಿದ್ದಳು.
ಅಭಿಮನ್ಯು ಬಯಸಿದಾಗಲೆಲ್ಲ ಆ ಡ್ರೆಸ್‌ನಲ್ಲಿಯೇ ಬಂದು ಎದುರಿಗೆ ನಿಲ್ಲುತ್ತಿದ್ದ ಅಕ್ಷರ ಇಂದು ತನ್ನವಳಲ್ಲ ಎಂಬ ಒಂದೇ ಒಂದು ಮಾತು ಹೃದಯಕ್ಕೆ ಚೂರಿ ಇರಿದಂತಾಗುತಿತ್ತು.
ಸಾಕಷ್ಟು ಕುಡಿದು ದಣಿದ ಬಳಿಕ ತಾನೇ ಎದ್ದು ಕ್ಯಾಶ್‌ಕೌಂಟರ್‌ವರೆಗೆ ಹೋಗಿ ಬಿಲ್ ಕೊಟ್ಟು ನೇರ ರಾಜಾಸೀಟ್ ಉದ್ಯಾನವನದ ಕಡೆಗೆ ನಡೆದ.
ಮಳೆಗಾಲವಾದ್ದರಿಂದ ರಾಜಾಸೀಟ್‌ನಲ್ಲಿ ಜನರು ಹೆಚ್ಚಾಗಿ ಇರಲಿಲ್ಲ.
ಆವಗಷ್ಟೇ ಮಳೆ ನಿಂತಿತ್ತು.
ಸುತ್ತಲೂ ದಟ್ಟವಾಗಿ ಮಂಜು ಕವಿದುಕೊಂಡಿತ್ತು.
ಆ ಮಂಜಿನ ವೈಭವವನ್ನು ಇದ್ದ ಕೆಲವೇ ಕೆಲವು ಜನ ಒಂದೆಡೆ ನಿಂತು ಸವಿಯುತ್ತಿದ್ದರೆ, ಮತ್ತೊಂದೆಡೆ ಅಭಿಮನ್ಯು ಕಲ್ಲುಹಾಸಿನ ಬೆಂಚಿನ ಮೇಲೆ ಕುಳಿತು ಕಳೆದು ಹೋದ ಪ್ರೀತಿಯನ್ನು ನೆನೆಯುತ್ತಾ ಕುಳಿತುಬಿಟ್ಟ.
ಇಲ್ಲೇ ತಾನೇ ಪ್ರೀತಿ ಅರಳಿ ನಿಂತದ್ದು.
ಆ ಪ್ರೀತಿಗೊಂದು ಸಮಾಧಿಯನ್ನು ಇಲ್ಲಿಯೇ ಕಟ್ಟಿಬಿಡಬೇಕು.
ಅದರೊಳಗೆ ಆಕೆಯ ನೆನಪುಗಳನ್ನೆಲ್ಲ ಹೂತಿಡಬೇಕು.
ಒಂದು ಕಾಲದಲ್ಲಿ ರಾಜಾಸೀಟ್ ಬ್ರಿಟೀಷರ ಸಮಾಧಿಗಳನ್ನೊಳಗೊಂಡ ರುದ್ರಭೂಮಿ.
ಅಂತಹ ಜಾಗದಲ್ಲಿ ಪ್ರೀತಿ ಅರಳೋದಕ್ಕೆ ಹೇಗೆ ತಾನೇ ಸಾಧ್ಯ?
ಸಮಾಧಿ ಕಟ್ಟೋದಕ್ಕೆ ಮಾತ್ರ ಲಾಯಕ್ಕು ಅಂದುಕೊಂಡ.
ಪ್ರೀತಿಗೊಂದು ಸಮಾಧಿಕಟ್ಟಿ ಪ್ರೀತಿಯ ಸಿಹಿ-ಕಹಿ ನೆನಪುಗಳನ್ನೆಲ್ಲ ಅದರೊಳಗೆ ಹೂತಿಡುವ ಪ್ರಯತ್ನವನ್ನು ಅಭಿಮನ್ಯು ಈ ಒಂದೂವರೆ ತಿಂಗಳ ಅವಧಿಯೊಳಗೆ ಸಾಕಷ್ಟು ಬಾರಿ ಮಾಡಿದರೂ ನೆನಪೆಂಬುದು ಸಮಾಧಿಯೊಳಗಿಂದ ಭೂತದಂತೆ ಎದ್ದು ಬಂದು ಮತ್ತೆ ಕಾಡಲು ಪ್ರಾರಂಭಿಸುತಿತ್ತು.
ಮತ್ತೆ ಮಳೆ ಸುರಿಯಲು ಪ್ರಾರಂಭಿಸಿತು.
ಇದ್ದ ಬೆರಳೆಣಿಕೆಯಷ್ಟು ಜನ ರಾಜಾಸೀಟ್‌ನಿಂದ ಕಾಲ್ತೆಗೆದರು.
ಧೋ ಎಂದು ಸುರಿಯುತ್ತಿದ್ದ ಮಳೆಯ ನಡುವೆ ಅವನ ಮನದೊಳಗಿದ್ದ ನೋವುಗಳು ಸ್ಫೋಟಗೊಂಡು ಕಣ್ಣೀರಧಾರೆ ಹರಿಯಲು ಪ್ರಾರಂಭಿಸಿತು.
ಅಬ್ಬರಿಸುತ್ತಿದ್ದ ಮಳೆಯು ಅವನ ಕಣ್ಗಳಿಂದ ಹರಿಯುತ್ತಿದ್ದ ಕಣ್ಣೀರನ್ನು ತೊಡೆದು ಸಂತೈಸುತಿತ್ತು.
ಇದೇ ಜಾಗದಲ್ಲಿ ತಾನೇ ಪ್ರೀತಿ ಅರಳಿ ನಿಂತದ್ದು.
ಇಲ್ಲೇ ಆಕೆಯ ನೆನಪುಗಳು ಹೆಚ್ಚಾಗಿ ಉಳಿದುಕೊಂಡಿದೆ.
ಆ ನೆನಪುಗಳಿಗೆಲ್ಲ ಸಮಾಧಿ ಕಟ್ಟಲು ಇದೇ ಸೂಕ್ತವಾದ ಜಾಗ.
ಕಣ್ಗಳಿಂದ ಸುರಿಯುವ ಪ್ರತಿಯೊಂದು ಕಣ್ಣೀರ ಹನಿಯೂ ಕೂಡ ಆಕೆಯ ನೆನಪನ್ನು ಇಲ್ಲದಂತೆ ಮಾಡಬೇಕು.
ಪ್ರೀತಿ ಎಂಬ ಹೆಸರಿನಲ್ಲಿ ಅನುಭವಿಸಿದ ನೋವು, ಅವಮಾನಗಳು ಕಣ್ಣೀರಿನಲ್ಲಿ ಕರಗಿ ಸುರಿಯುವ ಮಳೆಯಲ್ಲಿ ತೊಳೆದು ಹೋಗಬೇಕೆಂದು ನಿರ್ಧರಿಸಿ ಮತ್ತೆ ಮತ್ತೆ ಬಿಕ್ಕಳಿಸಿ ಅಳಲು ಪ್ರಾರಂಭಿಸಿದ.
ರಾಜಾಸೀಟ್ ಉದ್ಯಾನವನದಲ್ಲಿ ಕತ್ತಲು ಆವರಿಸಿಕೊಳ್ಳುತ್ತಿದ್ದಂತೆ ಕತ್ತಲನ್ನು ದೂರ ಸರಿಸಲು ವಿದ್ಯುತ್ ದೀಪಗಳು ಬೆಳಗಲಾರಂಭಿಸಿದವು.
ಸರಿಸುಮಾರು ಎಂಟು ಗಂಟೆಯಾದರೂ ಹೊರಡುವ ಮನಸ್ಸಾಗಲಿಲ್ಲ.
ಮಳೆ ಸಂಪೂರ್ಣ ನಿಂತು ತಂಪಾದ ಗಾಳಿ ಬೀಸಲು ಪ್ರಾರಂಭಿಸಿತು.
ಚಳಿ ತೀವ್ರಗೊಂಡಿತು.
ಚಳಿಯ ತೀವ್ರತೆಗೆ ಮೈ ನಡುಗುತ್ತಿದ್ದರೂ ಅಲ್ಲಿಂದ ಕದಲಲು ಮನಸ್ಸಾಗಲಿಲ್ಲ.
ಕಲ್ಲುಬಂಡೆಯಂತೆ ಅಲುಗಾಡದೆ ಕುಳಿತುಬಿಟ್ಟ.
ಇಡೀ ರಾತ್ರಿಯನ್ನು ಇಲ್ಲೇ ಕಳೆದು ಬಿಡಬೇಕೆಂದು ನಿರ್ಧರಿಸಿಕೊಂಡು ಬಂದವನಂತೆ ಆ ಕಲ್ಲು ಹಾಸಿನ ಬೆಂಚಿನ ಮೇಲೆ ಕುಳಿತು ನೆನಪುಗಳನ್ನು ಕೊಲ್ಲುವ ಪ್ರಯತ್ನ ನಡೆಸಿ ಮತ್ತೆ ಮತ್ತೆ ಸೋಲನುಭವಿಸುತ್ತಿದ್ದ.
ನೆನಪುಗಳು ಮತ್ತೆ ಸಮಾಧಿಯೊಳಗಿನಿಂದ ಭೂತದಂತೆ ಎದ್ದು ಬಂದು ಕಾಡಲು ಪ್ರಾರಂಭಿಸುತಿತ್ತು.
ರಾಜಾಸೀಟ್ ಮುಂಭಾಗದಲ್ಲಿ ಮನುಷ್ಯನ ಆಕೃತಿಯೊಂದನ್ನು ಗಮನಿಸಿದ ವಾಚ್‌ಮ್ಯಾನ್ ಆ ಆಕೃತಿಯ ಕಡೆಗೆ ನಡಿಗೆ ಹಾಕಿದ.
ಅಭಿಮನ್ಯು ಅಲ್ಲಿ ಕುಳಿತ್ತಿದ್ದ.
ಏಯ್, ಏನ್ ಮಾಡ್ತಾ ಇದ್ದೀಯ ಇಲ್ಲಿ?
ಉಳ್ಕೊಳ್ಳೋದಕ್ಕೆ ಬೇರೆ ಯಾವ ಜಾಗ ಸಿಗ್ಲಿಲ್ವ ನಿನ್ಗೆ ಎಂದು ಗದರಿಸಿ ಅಭಿಮನ್ಯುವನ್ನು ರಾಜಾಸೀಟ್‌ನಿಂದ ಹೊರಗಟ್ಟಿ ಗೇಟ್‌ಬಂದ್ ಮಾಡಿದ.
ದೇಹದಲ್ಲಿ ಉಸಿರಿರುವವರೆಗೂ ನಿನ್ನೊಂದಿಗೆ ಇರುತ್ತೇನೆ.
ಇದು ಸೂರ್ಯ, ಚಂದಿರ ಇರುವಷ್ಟೇ ಸತ್ಯವೆಂದು ಪದೇ ಪದೆ ಹೇಳುತ್ತಿದ್ದ .
ಹುಡುಗಿ ಪ್ರೀತಿಯನ್ನು ಮುಂದುವರೆಸುವ ಮನಸ್ಸು ತೋರದೆ ಅರ್ಧ ದಾರಿಯಲ್ಲಿಯೇ ಕೈ ಬಿಟ್ಟು ಹೊರಟು ಬಿಟ್ಟಳು.
ಅದೊಂದು ಸಾಮಾನ್ಯವಾದ ಪ್ರೀತಿಯಾಗಿದ್ದರೆ ಮರೆತು ಬಿಡಬಹುದಿತ್ತೋ ಏನೋ!?
ಬಾಳಿಗೊಂದು ಅರ್ಥ ಹುಡುಕಿಕೊಟ್ಟು ಬಾಳನ್ನು ಬೆಳಗಿದ್ದು ಮಾತ್ರವಲ್ಲದೆ, ಇನ್ನಿಲ್ಲದಂತೆ ಪ್ರೀತಿಸಿದ ಹುಡುಗಿ ಇಂದು ತನ್ನವಳಲ್ಲ ಅನ್ನುವ ಮಾತು ಅವನಿಂದ ಅರಗಿಸಿಕೊಳ್ಳುವುದಕ್ಕೆ ಸಾಧ್ಯವಾಗುತ್ತಿಲ್ಲ.
ಪ್ರೀತಿ ತುಂಬಿದ ಹೂ ತೋಟದಲ್ಲಿ ಮುಳ್ಳು ಕೂಡ ಇರುವುದನ್ನು ಮರೆತು ಆ ಹೂವನ್ನಷ್ಟೇ ದೇವರಂತೆ ಪ್ರೀತಿಸಿದ ಅಭಿಮನ್ಯು ಇಂದು ಏಕಾಂಗಿ.
ಕುಡಿತವೊಂದೇ ಅವನ ಸಂಗಾತಿ.
ಮಳೆಯಿಂದ ತೊಯ್ದುಹೋದ ಅಭಿಮನ್ಯು ಮನೆಗೆ ಕಾಲಿಡುವಾಗ ಗಂಟೆ ಒಂಭತ್ತಾಗಿತ್ತು.
ಮಗನ ಸ್ಥಿತಿ ಕಂಡು ಕಂಗಾಲದ ವಾತ್ಸಲ್ಯ ಏನಾಯ್ತು ನಿನ್ಗೆ, ಮಳೆಯಲ್ಲಿ ನೆನ್ಕೊಂಡು ಬಂದಿದ್ದೀಯಲ್ಲ?
ಜ್ವರ ಗಿರ ಬಂದ್ರೆ ಏನು ಗತಿ?
ಎಂದು ಗದರಿಸಿ ಅಭಿಮನ್ಯುವನ್ನು ಕುರ್ಚಿಯ ಮೇಲೆ ಕುಳ್ಳಿರಿಸಿ ತಲೆ ಒರೆಸಿದರು.
ಮಗನ ಪರಿಸ್ಥಿತಿ ಆಕೆಗೂ ಗೊತ್ತು.
ಆಕೆಯೂ ಕೂಡ ಅವನ ವಯಸ್ಸು ದಾಟಿ ಬಂದವಳಲ್ಲವೇ.
ಪ್ರೀತಿಯ ಹುಚ್ಚು ಹಿಡಿದವರು ಹೀಗೆಲ್ಲ ವರ್ತಿಸುತ್ತಾರೆ.
ವಯಸ್ಸಾಗುತ್ತಾ ಹೋದಂತೆ ಪ್ರೀತಿ ಕೂಡ ಒಂದು ಹುಚ್ಚಾಟ ಅನ್ನಿಸಿ ಬಿಡುತ್ತದೆ.
ಕಾಲವೇ ಅವನನ್ನ ಬದಲಾಯಿಸೋದಕ್ಕೆ ಸಾಧ್ಯ.
ಒಂದಷ್ಟು ವರ್ಷಗಳು ಸರಿದು ಹೋದ ನಂತರ ಅವನೇ ಸರಿದಾರಿಗೆ ಬರುತ್ತಾನೆಂಬ ವಿಶ್ವಾಸದೊಂದಿಗೆ ಆಕೆ ಮಗನ ಬಳಿ ಕಳೆದು ಹೋದ ಪ್ರೀತಿಯ ಬಗ್ಗೆ ಮಾತನಾಡುವ ಉತ್ಸಾಹ ತೋರಲಿಲ್ಲ.
ಆ ರಾಜಾಸೀಟ್‌ನಲ್ಲಿ ಕಳೆದ ನಾಲ್ಕೈದು ಗಂಟೆಗಳು ಅಭಿಮನ್ಯುವಿಗೆ ಸ್ವಲ್ಪ ನೆಮ್ಮದಿ ತಂದುಕೊಟ್ಟಿತು.
ಅಮ್ಮ ಅಕ್ಕರೆಯಿಂದ ಬಡಿಸಿದ ಊಟವನ್ನು ತಿಂದು ಮಲಗಿದವನಿಗೆ ನಿದ್ರೆ ಬಳಿಗೆ ಬಂದದ್ದೇ ಅರಿವಾಗಲಿಲ್ಲ.
ಆ ರಾತ್ರಿ ಅಭಿಮನ್ಯುವಿನ ಮನದಲ್ಲಿ ಅಕ್ಷರ ಸುಳಿಯಲಿಲ್ಲ, ಕನಸಿನಲ್ಲಿ ಬಂದು ಕಾಡಲಿಲ್ಲ.
ಹಲವು ದಿನಗಳ ಬಳಿಕ ಅಭಿಮನ್ಯು ಸುಖವಾದ ನಿದ್ರೆಯನ್ನು ಅನುಭವಿಸಿದ.
ಮನದೊಳಗೆ ಹುದುಗಿರುವ ದುಃಖವನ್ನೆಲ್ಲ ರಾಜಾಸೀಟ್‌ನಲ್ಲಿ ಕಳೆದು ಬಿಡುವ ಸಂಕಲ್ಪದೊಂದಿಗೆ ದಿನನಿತ್ಯ ಸಂಜೆ ರಾಜಾಸೀಟ್‌ಗೆ ತಪ್ಪದೆ ಭೇಟಿ ಕೊಡುತ್ತಿದ್ದ.
ಒಂದಷ್ಟು ಹೊತ್ತು ಕುಳಿತು ಪ್ರೀತಿ ಸತ್ತು ಸುಡುಗಾಡು ಸೇರಲು ಕಾರಣವಾದ ಅಂಶಗಳ ಬಗ್ಗೆ ತನ್ನೊಂದಿಗೆ ತಾನು ಚರ್ಚಿಸುತ್ತಾ ಉತ್ತರ ಹುಡುಕಿಕೊಂಡು ನೆಮ್ಮದಿಯ ನಿಟ್ಟುಸಿರು ಬಿಡುತ್ತಿದ್ದ.
ದಿನಗಳುರುಳುತ್ತಿದ್ದಂತೆ ಮನಸ್ಸಿನ ಪುಟಗಳಿಂದ ಆಕೆ ಅಳಿಸಿ ಹೋಗಲು ಪ್ರಾರಂಭಿಸಿದಳು.
ಇನ್ನೆಂದೂ ಆಕೆಯ ಮುಖ ನೋಡ ಕೂಡದೆಂದು ನಿರ್ಧರಿಸಿದ.
ಅಂದು ಭಾನುವಾರ.
ಮಳೆಯು ಕೂಡ ತನ್ನ ಆರ್ಭಟಕ್ಕೆ ರಜೆ ಹಾಕಿ ಎತ್ತ ಕಡೆಯೋ ಹೊರಟು ಹೋಗಿತ್ತು.
ಹಿತವಾಗಿ ಹರಡಿಕೊಂಡ ಬಿಸಿಲಿನಿಂದ ವಾತಾವರಣ ಹಿತಕರವಾಗಿತ್ತು.
ಈ ಹಾಳಾದ ಮಳೆ ಯಾವಾಗ ನಿಲ್ಲುತ್ತದೆಯೋ ಎಂದು ಶಾಪ ಹಾಕಿಕೊಂಡು ಬಿಸಿಲಿಗೆ ಎದುರು ನೋಡುತ್ತಿದ್ದ ಜನರು ಸೂರ್ಯನ ದರುಶನವಾಗುತ್ತಿದ್ದಂತೆ ಸಂತೋಷದಲ್ಲಿ ರಾಜಾಸೀಟ್ ಕಡೆಗೆ ಹೆಜ್ಜೆ ಹಾಕಿದರು.
ಹತ್ತಾರು ಜೋಡಿಗಳು ಅಲ್ಲಲ್ಲಿ ಕುಳಿತು ತಮ್ಮದೇ ಪ್ರಪಂಚದಲ್ಲಿ ಕಲ್ಪನೆಗಳನ್ನು ಹರಡಿ ಕುಳಿತು ಹರಟೆಯಲ್ಲಿ ತಲ್ಲೀನರಾಗಿದ್ದರು.
ಅಭಿಮನ್ಯು ಏಕಾಂಗಿಯಾಗಿ ಕಲ್ಲು ಹಾಸಿನ ಬೆಂಚಿನ ಮೇಲೆ ಕುಳಿತು ರಾಜಾಸೀಟ್ ಎದುರಿಗಿನ ಪ್ರಕೃತಿ ಸೌಂದರ್ಯ ಸವಿಯುತ್ತಾ ಕುಳಿತುಬಿಟ್ಟ.
ಸ್ವಲ್ಪ ಹೊತ್ತು ಕಳೆದು ತನ್ನ ಎಡಭಾಗಕ್ಕೆ ತಿರುಗಿ ನೋಡಿದವನಿಗೆ ಆಕಾಶವೇ ಕಳಚಿ ಬಿದ್ದ ಅನುಭವ…!?
ಯಾಕೋ ಏನೋ ಅಕ್ಷರ… ಎಂದು ಕೂಗಿ ಕರೆಯಬೇಕೆನ್ನಿಸಿತು.
ಕೆಲವು ದಿನಗಳ ಹಿಂದಷ್ಟೇ ಆಕೆಯ ಮುಖ ನೋಡಬಾರದೆಂದು ನಿರ್ಧರಿಸಿದ್ದ ಅಭಿಮನ್ಯು ಆಕೆಯನ್ನು ನೋಡುತ್ತಿದ್ದಂತೆ ಕಹಿ ನೆನಪುಗಳನ್ನೆಲ್ಲ ಕ್ಷಣಕಾಲ ಮರೆತು ಆಕೆಯನ್ನೇ ನೋಡುತ್ತಾ ಕುಳಿತುಬಿಟ್ಟ.
ಆಕೆಯನ್ನು ತೋಳಲ್ಲಿ ಬಳಸಿದ್ದ ಭಾವಿಪತಿ ನಿಖಿಲ್ ಆಕೆಯೊಂದಿಗೆ ಏನೋ ಹರಟ್ಟುತ್ತಾ ಕುಳಿತ್ತಿದ್ದ. 
ಛೇ. . ಹಾಳಾದವಳು. ಇಲ್ಲಿಗ್ಯಾಕೆ ಬಂದ್ಲು?
ನಾಚಿಕೆಯಾಗೋದಿಲ್ವ ಅವಳಿಗೆ?
ಅದೇ ಜಾಗದಲ್ಲಿ ಕುಳಿತು ತಾನೇ ನಾವಿಬ್ಬರು ಪ್ರೀತಿಯ ಸವಿಯನ್ನು ಸವಿದದ್ದು, ಮುಂದಿನ ಜೀವನದ ಬಗ್ಗೆ ಕಲ್ಪನೆ ಕಟ್ಟಿಕೊಂಡು ಪುಳಕಿತರಾದದ್ದು.
ಈಗ ಅದೇ ಜಾಗದಲ್ಲಿ ಮತ್ತೊಬ್ಬನೊಂದಿಗೆ….
ಈ ಹೆಣ್ಣು ಜಾತಿಗೆ ನಾಚಿಕೆ ಅನ್ನೋದು ಎಲ್ಲಿದೆ?
ತೋರ್ಪಡಿಕೆಗಷ್ಟೇ ನಾಚಿಕೆ.
ಗಂಡಸರಿಗಿಂತ ಹೊಲಸು ಜಾತಿಯವರು ಮನದೊಳಗೆ ಆಕೆಯನ್ನು ಶಪಿಸತೊಡಗಿದ.
ಅಕ್ಷರಳನ್ನು ನೋಡಿ ಮತ್ತೆ ಮನಸ್ಸು ಕೆಡಿಸಿಕೊಂಡ ಅಭಿಮನ್ಯು ಇನ್ನು ಆಕೆಯನ್ನು ಮಾತ್ರವಲ್ಲ, ರಾಜಾಸೀಟನ್ನೇ ನೋಡಕೂಡದು ಎಂದು ನಿರ್ಧರಿಸಿ ಆಕೆಯ ಕಡೆಗೆ ದೃಷ್ಟಿ ಕೂಡ ಹಾಯಿಸದೆ ಹೊರಟು ಬಿಟ್ಟ.
ಅಭಿಮನ್ಯುವಿಗೆ ಪ್ರೀತಿ ಎಂಬ ಎರಡಕ್ಷರದಲ್ಲಿ ಗೆಲುವಿನ ಸವಿಯನ್ನು ಜೀವನದುದ್ದಕ್ಕೂ ಸವಿಯಲು ಸಾಧ್ಯವಾಗಲಿಲ್ಲ.
ಕೈ ಹಿಡಿಯಲು ಬಂದ ಹುಡುಗಿಯರೆಲ್ಲ ಕೈ ಕೊಟ್ಟು ತೆರಳಿದರು.
ಆದರೆ, ಹೆಚ್ಚು ಕಾಲ ಬಾಳಿ ಬದುಕಿದ ಪ್ರೀತಿ ಅಂದರೆ ಅದು ಅಕ್ಷರ ನೀಡಿದ ಪ್ರೀತಿ ಮಾತ್ರ.
ಆದರೆ, ಅದು ಕೂಡ ಇಂದು ಇಲ್ಲದಂತಾಯಿತು.
ಅಕ್ಕರೆಯಿಂದ ನೋಡಿಕೊಳ್ಳುತ್ತಿದ್ದ ಅಮ್ಮ ವಾತ್ಸಲ್ಯ ಬಿಟ್ಟರೆ ಅಭಿಮನ್ಯುವಿಗೆ ಬೇರಾರೂ ಇಲ್ಲ.
ಇರುವ ನೆಂಟರು ಇದ್ದೂ ಸತ್ತಂತೆ.
ಒಂದೇ ಒಂದು ದಿನ ಮನೆಗೆ ಬಂದು ಕಷ್ಟ-ಸುಖ ವಿಚಾರಿಸಿದವರಲ್ಲ.
ಹೀಗಾಗಿ ಅಭಿಮನ್ಯುವಿಗೆ ಅಮ್ಮ ಹಾಗೂ ಸ್ನೇಹಿತರನ್ನು ಬಿಟ್ಟರೆ ಬೇರೊಂದು ಪ್ರಪಂಚ ಗೊತ್ತಿರಲಿಲ್ಲ.
ಮನೆಯಲ್ಲಿ ಬಡತನ ತುಂಬಿಕೊಂಡಿದ್ದರೂ ವಾತ್ಸಲ್ಯ ಶ್ರೀಮಂತರ ಮಕ್ಕಳು ಓದುತ್ತಿದ್ದ ಆಂಗ್ಲಮಾಧ್ಯಮ ಶಾಲೆಗೆ ಅಭಿಮನ್ಯುವನ್ನು ಸೇರಿಸಿದರು.
ನಮ್ಮ ಬದುಕು ಮುಗಿದು ಹೋಯಿತು ಅವನ ಬದುಕಾದರೂ ಸುಂದರವಾಗಿ ಅರಳಲಿ ಎಂಬ ಉದ್ದೇಶದಿಂದ ಹಲವು ಕಷ್ಟ ಎದುರಾದರೂ ಮಗನಿಗೆ ಆಂಗ್ಲಮಾಧ್ಯಮ ಶಿಕ್ಷಣ ಕೊಡಿಸಿದರು.
ಅಭಿಮನ್ಯು ಶಾಲೆಯಲ್ಲಿ ಗಣಿತ ವಿಷಯವೊಂದನ್ನು ಹೊರತು ಪಡಿಸಿ ಉಳಿದೆಲ್ಲ ವಿಷಯಗಳಲ್ಲೂ ಅತ್ಯಂತ ಚುರುಕಿನ ಹುಡುಗ.
ಬದುಕಿನಲ್ಲಿ ಅನುಭವಿಸಿದ ಪ್ರತಿಯೊಂದು ಯಾತನೆಗಳು ಅವನನ್ನು ಯಶಸ್ಸಿನ ಹಾದಿಗೆ ಕೊಂಡೊಯ್ಯಲು ಪ್ರಾರಂಭಿಸಿತು.
ಯಾವಾಗ ಕಾಲೇಜು ಮೆಟ್ಟಿಲು ಹತ್ತಿದನೋ ಅಲ್ಲಿಂದ ಅವನ ಬದುಕಿನ ಶೈಲಿಯೇ ಬದಲಾಗಿ ಹೋಯಿತು.
ಕಾಲೇಜಿಗೆ ಬರುತ್ತಿದ್ದ ಶ್ರೀಮಂತ ಹುಡುಗರೊಂದಿಗೆ ಸ್ನೇಹ ಬೆಳೆಸಿದ.
ಅವರು ನೀಡುತ್ತಿದ್ದ ಬಿಟ್ಟಿ ಹೆಂಡವನ್ನು ಕಂಠಪೂರ್ತಿ ಕುಡಿದು ಸಂತುಷ್ಟನಾಗುವುದೇ ಅವನ ನಿತ್ಯದ ಕಾಯಕವಾಗಿ ಹೋಯಿತು.
ಅಭಿಮನ್ಯುವಿಗೆ ನಾಲ್ಕು ವರ್ಷ ಇರುವಾಗಲೇ ಅಪ್ಪ ತೀರ್ಥಕುಮಾರ್ ಶಿವನಪಾದ ಸೇರಿಕೊಂಡರು.
ಆತ ಲಾರಿ ಡ್ರೈವರ್, ದುಡಿಮೆಯ ಹಣ ಬಹುತೇಕ ಸಾರಾಯಿ ಅಂಗಡಿಯಲ್ಲಿ ಠೇವಣಿ ಇಟ್ಟು ಬರುತ್ತಿದ್ದ.
ಕುಡಿದು, ಕುಡಿದು ಸಾಕಾಗಿ ಹೋದಾಗ ಒಂದಷ್ಟು ಮನೆಯ ಕಡೆಗೆ ಗಮನ ಹರಿಸುತ್ತಿದ್ದ.
ಪತ್ನಿ ಮುಂದೆ ಕೈ ಮುಗಿದು ನಿಂತು ಇನ್ನು ಮುಂದೆ ಕುಡಿಯೋದಿಲ್ಲ ಕಣೆ.
ದೇವರಾಣೆಗೂ, ನಿನ್ನಾಣೆಗೂ.
ಈಗ ನಿನ್ಗೆ ಖುಷಿ ಆಯ್ತಲ್ಲ… ಅನ್ನುತ್ತಿದ್ದ.
ಜೀವನದಲ್ಲಿ ಅಂತಹ ಆಣೆಗಳನ್ನು ಎಷ್ಟು ಬಾರಿ ಪತ್ನಿಯ ಮುಂದೆ ಮಾಡಿದನೋ ಬಹುಶಃ ಆತನಿಗೆ ಲೆಕ್ಕ ಇಡಲು ಸಾಧ್ಯವಾಗಲಿಲ್ಲ.
ಆಣೆ ಮಾಡಿದ ಮರುದಿನವೇ ಮತ್ತೆ ಬದಲಾಗಿ ಹೋಗುತ್ತಿದ್ದ.
ಕುಡಿತದಿಂದ ದೂರ ಇರಲು ಆತನಿಂದ ಕಡೆ ತನಕವೂ ಸಾಧ್ಯವಾಗಲೇ ಇಲ್ಲ.
ತೀರ್ಥಕುಮಾರ್‌ಗೆ ಸಾಯುವಂತಹ ವಯಸ್ಸೇನು ಆಗಿರಲಿಲ್ಲ.
ಹಾಳಾದ ಕುಡಿತದ ಚಟ ಆತನನ್ನು ಬಲಿ ತೆಗೆದುಕೊಂಡಿತು.
ಅದ್ಯಾವ ಘಳಿಗೆಯಲ್ಲಿ ಅವರಪ್ಪ ತೀರ್ಥಕುಮಾರ್ ಅಂತ ಹೆಸರಿಟ್ಟರೋ ದೇವರೇ ಬಲ್ಲ.
ತೀರ್ಥ ಸೇವನೆ ಒಂದು ದಿನವೂ ತಪ್ಪದ ಹಾಗೆ ನೋಡಿಕೊಂಡ.
ಆಣೆ ಮಾಡುತ್ತಿದ್ದ ದಿನವೊಂದನ್ನು ಬಿಟ್ಟು!
ಸಾಯುವ ದಿನ ಮಾತ್ರ ಕುಡಿಯೋದಕ್ಕೆ ಸಾಧ್ಯವಾಗಲಿಲ್ಲ.
ಬದುಕಿದ್ದಷ್ಟು ದಿನ ತಾನೊಬ್ಬನೇ ನೆಮ್ಮದಿಯಾಗಿ ಬದುಕಿದ.
ಕುಟುಂಬದ ಕಡೆಯಂತೂ ಗಮನವಿರಲಿಲ್ಲ.
ತಾನಾಯ್ತು, ಕುಡಿತವಾಯ್ತು ಎಂಬಂತೆ ಬದುಕಿದ ಮನುಷ್ಯ.
ಸಾಯುವ ಸಂದರ್ಭ ಕೂಡ ಯಾರಿಗೂ ತೊಂದರೆ ಕೊಟ್ಟವನಲ್ಲ, ಹಾಸಿಗೆ ಹಿಡಿದು ನರಳಿದವನಲ್ಲ, ಒಂದೇ ಏಟಿಗೆ ಶಿವನಪಾದ ಸೇರಿಕೊಂಡ.
ದೇವರು ಎಂಥಾ ಒಳ್ಳೆ ಸಾವು ಕೊಟ್ಟ.
ತುಂಬಾ ಒಳ್ಳೆಯ ಮನುಷ್ಯ ಸಾಮಾನ್ಯವಾಗಿ ಯಾರೇ ಸತ್ತರೂ ಜನರು ಆಡುವ ಸಹಜ ಮಾತು ತೀರ್ಥಕುಮಾರ್‌ನ ಸಾವಿನ ಸಂದರ್ಭದಲ್ಲೂ ಕೇಳಿ ಬಂತು.
ತೀರ್ಥಕುಮಾರ್‌ನ ಅಪ್ಪ ದೇವರಾಜು ಕೂಡ ಲಾರಿ ಡ್ರೈವರ್.
ತನ್ನ ದುಡಿಮೆಯಿಂದಲೇ ಒಂದು ಮನೆ ಕೊಂಡುಕೊಂಡಿದ್ದ.
ತೀರ್ಥಕುಮಾರ್ ತನ್ನ ಅಪ್ಪ ಗಳಿಸಿದ ಮನೆಯನ್ನು ಮಾತ್ರ ಉಳಿಸಿ ಸಾಯುವಾಗ ಹೆಂಡತಿ, ಮಗನ ತಲೆಮೇಲೊಂದು ಸೂರು ಬಿಟ್ಟು ಹೊರಟು ಹೋದ.
ಅದೊಂದೇ ಆತ ಮಾಡಿದ ಒಳ್ಳೆಯ ಕೆಲಸಗಳಲ್ಲೊಂದು.
ತೀರ್ಥಕುಮಾರ್ ಮೃತಪಟ್ಟ ನಂತರ ಮಗನ ಸಂಪೂರ್ಣ ಜವಾಬ್ದಾರಿ ವಾತ್ಸಲ್ಯಳ ಹೆಗಲೇರಿ ಕುಳಿತುಕೊಂಡಿತು.
ಅವರಿವರ ಮನೆಯ ಮೊಸರೆ ತಿಕ್ಕಿ ಅದರಿಂದ ಬರುತ್ತಿದ್ದ ಒಂದಷ್ಟು ಹಣವನ್ನು ಜೋಪಾನವಾಗಿ ಕುಟುಂಬದ ನಿರ್ವಹಣೆಗೆ ಬಳಸಿ ಉಳಿದ ಹಣವನ್ನು ಮಗನ ವಿದ್ಯಾಭ್ಯಾಸಕ್ಕೆ ವಿನಿಯೋಗಿಸುತ್ತಿದ್ದರು.
ಉಳಿಕೆಯಾಗುವ ಪುಡಿಗಾಸನ್ನು ಜೋಪಾನವಾಗಿ ಕೂಡಿಡುತ್ತಿದ್ದರು.
ವಾತ್ಸಲ್ಯ ಮಗನಿಗೆ ಯಾವುದೇ ಕೊರತೆ ಬಾರದಂತೆ ನೋಡಿಕೊಳ್ಳುವುದರ ಜೊತೆಗೆ ಒಳ್ಳೆಯ ವಿದ್ಯಾಭ್ಯಾಸ ಕೊಡಿಸಿದರು.
ದೇಹದಲ್ಲಿ ಶಕ್ತಿ ಇರುವವರೆಗೂ ಮಗನಿಗೆ ಯಾವುದೇ ತೊಂದರೆ, ಯಾವುದೇ ಕೊರತೆಯಾಗದಂತೆ ನೋಡಿಕೊಂಡರು.
ಆಕೆಗೆ ವೃದ್ಧಾಪ್ಯ ಆವರಿಸಿಕೊಳ್ಳುತ್ತಿದ್ದಂತೆ ಮನೆಯ ಜವಾಬ್ದಾರಿ ಅಭಿಮನ್ಯುವಿನ ಹೆಗಲೇರಿ ಕುಳಿತುಕೊಂಡಿತು.
ಅದೊಂದು ದಿನ ಮಗನನ್ನು ಕರೆದು ಇನ್ನೆಷ್ಟು ದಿನಾಂತ ಹೀಗೆ ಅಲೆದಾಡ್ತಿಯ?
ನನ್ಗಂತೂ ವಯಸ್ಸಾಯಿತು.
ದುಡಿಯುವ ಶಕ್ತಿಯಂತೂ ದೇಹದಲ್ಲಿ ಉಳಿದಿಲ್ಲ.
ಜೀವನದಲ್ಲಿ ಪಡಬಾರದ ಕಷ್ಟಪಟ್ಟು ನಿನ್ನ ಓದಿಸಿದ್ದಾಯ್ತು.
ಮನೆಯಲ್ಲಂತೂ ಒಪ್ಪೊತ್ತಿಗೆ ಗತಿಯಿಲ್ಲ.
ನೀನು ಯಾವುದಾದರೊಂದು ನೌಕರಿಗೆ ಸೇಕೋಬಾದ?
ನಿನ್ನ ಸ್ನೇಹಿತರನ್ನೇ ನೋಡು ಬೆಂಗಳೂರು, ಮೈಸೂರು ಅಂತ ಓಡೋಗಿ ನೌಕರಿಗೆ ಸೇಕೊಂಡು ನೆಮ್ಮದಿ ಜೀವನ ನಡೆಸ್ತಾ ಇದ್ದಾರೆ.
ಓದಿದವರಿಗೆಲ್ಲ ಒಳ್ಳೆಯ ಕೆಲ್ಸ ಸಿಗೋದು ಕಷ್ಟ ಮಗ.
ಪ್ರಯತ್ನ ಪಟ್ಟರೆ ಸಣ್ಣಪುಟ್ಟ ನೌಕರಿಗಾದ್ರು ಸೇಕೋಬಹುದಲ್ವ?
ನನ್ನ ಆಯುಷ್ಯ ಮುಗಿತಾ ಬಂತು.
ಆದಷ್ಟು ಬೇಗ ಶಿವನ ಪಾದ ಸೇಕೋತ್ತಿನಿ ಅನ್ನಿಸ್ತಾ ಇದೆ.
ಅಷ್ಟರೊಳಗೆ ನಿನ್ಗೊಂದು ಒಳ್ಳೆಯ ದಾರಿ ಆ ದೇವರು ತೋರಿಸಲಿ ವಾತ್ಸಲ್ಯ ಮಗನ ಭವಿಷ್ಯದ ಬಗ್ಗೆ ಮರುಗಿದರು.
ಮೊದಲೇ ನಿರುದ್ಯೋಗಿಯಾಗಿ ತಲ್ಲಣಗೊಂಡಿದ್ದ ಅಭಿಮನ್ಯುವಿನ ಮನಸ್ಸು ಅಮ್ಮನ ಮಾತಿನಿಂದ ಮತ್ತಷ್ಟು ಚಿಂತೆಗೆ ಒಳಗಾಯಿತು.
ಒಮ್ಮೊಮ್ಮೆ ಈ ಬದುಕೇ ಸಾಕು.
ಸತ್ತು ಬಿಡುವ ಅಂಥ ನಿರ್ಧರಿಸಿ ಮನಸ್ಸಿಗೆ ತೋಚಿದ ಕಡೆಗೆ ನಡೆದು ಬಿಡುತ್ತಿದ್ದ.
ಆದರೆ, ಯಾರೋ ಆಗಿಂದಾಗೆ ತಡೆದು ನಿಲ್ಲಿಸುತ್ತಿದ್ದ ಅನುಭವವಾಗುತಿತ್ತು.
ನೀನು ಸತ್ತರೆ ನಿನ್ನ ಅಮ್ಮನನ್ನು ನೋಡಿಕೊಳ್ಳುವವರು ಯಾರು?
ಎಂದು ಅಶರೀರವಾಣಿಯೊಂದು ಕೇಳಿಸಿದ ಅನುಭವವಾಗಿ ಆತ್ಮಹತ್ಯೆಯ ತೀರ್ಮಾನದಿಂದ ಹಿಂದೆ ಸರಿದು ಮತ್ತೆ ಸುಧಾರಿಸಿಕೊಳ್ಳುತ್ತಿದ್ದ.
ಆ ಮಾತು ಸ್ವರ್ಗದಲ್ಲಿರುವ ತನ್ನ ಅಪ್ಪನೇ ಹೇಳುತ್ತಿರಬಹುದೆಂದು ಆಕಾಶದ ಕಡೆಗೊಮ್ಮೆ ದಿಟ್ಟಿಸಿ ನೋಡಿ ಕಣ್ಣೀರು ಸುರಿಸುತ್ತಿದ್ದ.
ಕಣ್ಗಳಿಂದ ಒಂದಷ್ಟು ಕಣ್ಣೀರ ಹನಿ ಹರಿದು ಹೋದ ನಂತರ ಮನಸ್ಸು ಹಗುರ ಅನ್ನಿಸಿ ಸಹಜ ಸ್ಥಿತಿಗೆ ಮರಳುತ್ತಿದ್ದ.
ವಿದ್ಯಾಭ್ಯಾಸ ಮುಗಿಸಿದ ನಂತರ ಅಭಿಮನ್ಯು ಕೈ ಕಟ್ಟಿ ಕುಳಿತುಕೊಂಡವನಲ್ಲ.
ಒಳ್ಳೆಯ ನೌಕರಿ ಪಡೆದುಕೊಳ್ಳಲು ಸಾಕಷ್ಟು ಪ್ರಯತ್ನ ನಡೆಸಿದ.
ಆದರೆ ಅದೃಷ್ಟವೆಂಬುದು ಅವನ ಬೆನ್ನು ಹತ್ತಲಿಲ್ಲ.
ಅದೃಷ್ಟವೆಂಬುದು ದೂರದಲ್ಲಿ ನಿಂತು ಅವನನ್ನು ನೋಡಿ ಅಣಕಿಸಿ ನಗುತಿತ್ತು.
ನೌಕರಿಗಾಗಿ ಅಲೆಯದ ಜಾಗವಿಲ್ಲ, ಕಾಣದ ಜನರಿಲ್ಲ.
ಎಲ್ಲಿ ಹೋದರೂ ಭರವಸೆಯ, ತಿರಸ್ಕಾರದ ಮಾತುಗಳೇ.
ನೌಕರಿಗಾಗಿ ನಡೆಸಿದ ಹುಡುಕಾಟದಿಂದ ಕೂಡಿಟ್ಟಿದ್ದ ಒಂದಷ್ಟು ಹಣ ಖರ್ಚಾಯಿತೇ ವಿನಃ ನೌಕರಿ ಕೈಗೆಟುಕಲಿಲ್ಲ.
ನೌಕರಿಯ ವಿಚಾರವೆಲ್ಲ ಮನದೊಳಗೆ ನುಸುಳಿ ನೋವು ನೀಡಲು ಪ್ರಾರಂಭಿಸಿದಾಗಲೆಲ್ಲ ಮನೆಯಲ್ಲಿ ಇರಲು ಬಯಸದೆ ಸವೆದು ಹೋದ ಚಪ್ಪಲಿ ಹಾಕಿಕೊಂಡು ನೇರ ಮಡಿಕೇರಿಯ ಕಡೆಗೆ ನಡೆದುಬಿಡುತ್ತಿದ್ದ.
ನಗರದಲ್ಲಿ ಸ್ನೇಹಿತರೊಂದಿಗೆ ಒಂದಷ್ಟು ಹೊತ್ತು ಪ್ರಯೋಜನಕ್ಕೆ ಬಾರದ ಹರಟೆ ಹೊಡೆದು ಮನಸ್ಸು ಹಗುರ ಮಾಡಿಕೊಳ್ಳುತ್ತಿದ್ದ.
ಸಂಜೆಯಾಗುತ್ತಿದ್ದಂತೆ ಗೆಳೆಯರೆಲ್ಲರು ಬಾರ್‌ನಲ್ಲಿಯೇ ಕಾಲ ಕಳೆಯುತ್ತಿದ್ದರು.
ಮಡಿಕೇರಿಗೆ ಮಳೆಗಾಲದಲ್ಲಿ ಮಳೆ ಬರುವುದು ತಪ್ಪಿದರೂ ಅಭಿಮನ್ಯು ಬಳಗದ ಕುಡಿತ ಮಾತ್ರ ತಪ್ಪೋದಿಲ್ಲ ಎಂಬ ಮಾತು ನಾಣ್ಣುಡಿಯಾಗಿ ಮಾರ್ಪಡುವಷ್ಟರ ಮಟ್ಟಿಗೆ ಒಂದು ದಿನವೂ ತಪ್ಪದೆ ಕುಡಿಯುತ್ತಿದ್ದರು.
ಅದೊಂದು ದಿನ ಮಳೆಯಲ್ಲಿ ತೊಯ್ದು ಹೋಗಿದ್ದ ಗೆಳೆಯರೆಲ್ಲರು ಎಂದಿನಂತೆ ಮೈ ಬೆಚ್ಚಗೆ ಮಾಡಿಕೊಳ್ಳುವ ಅವರ ನಿತ್ಯದ ಕೇಂದ್ರ ಬಾರ್‌ಗೆ ತೆರಳಿದರು.
ಮನಸ್ಸಿಗೆ ಎಷ್ಟು ಕುಡಿಯಬೇಕು ಅನ್ನಿಸುತ್ತದೋ ಅದಕ್ಕಿಂತ ಎರಡು ಪೆಗ್ ಹೆಚ್ಚಿಗೇ ಕುಡಿದರು.
ಬಹುಶಃ ಮಳೆಯಲ್ಲಿ ತೊಯ್ದು ಹೋಗಿದ್ದರಿಂದ ಸ್ವಲ್ಪ ಹೆಚ್ಚಿಗೆ ಕುಡಿದು ಸಂತುಷ್ಟರಾದರು.
ಅಭಿಮನ್ಯು ಈ ಒಂದು ವಿಚಾರ ದಲ್ಲಿ ಮಾತ್ರ ತುಂಬಾ ಅದೃಷ್ಟವಂತ.
ಹುಟ್ಟುವಾಗಲೇ ಬಡತನವನ್ನು ಹೊತ್ತುಕೊಂಡು ಬಂದರೂ ಕುಡಿತದ ವಿಚಾರದಲ್ಲಿ ಆಗರ್ಭ ಶ್ರೀಮಂತ!
ಗೆಳೆಯರು ಕುಡಿಯುವ ವಿಚಾರದಲ್ಲಿ ಅಭಿಮನ್ಯುವಿಗೆ ಒಂದಿಷ್ಟು ಕೊರತೆ ಇಲ್ಲದಂತೆ ನೋಡಿಕೊಂಡರು.
ಒಂದು ದಿನ ಕೂಡ ಕುಡಿದ ಹೆಂಡಕ್ಕೆ ಪಾಲು ಹಾಕು ಎಂದು ಕೇಳಿದವರಲ್ಲ, ವೈಟರ್‌ಗೆ ಒಂದೈದು ರೂ.ಟಿಪ್ಸ್ ಕೂಡ ಕೊಡಲು ಬಿಟ್ಟವರಲ್ಲ.
ಅದನ್ನೂ ಕೂಡ ಸ್ನೇಹಿತರೇ ಕೊಡುತ್ತಿದ್ದರು.
ಅವರಿಗೆ ಅಭಿಮನ್ಯುವಿನ ಬಡತನದ ತೀವ್ರತೆಯ ಅರಿವಿತ್ತು.
ಆದರೆ ಅಭಿಮನ್ಯುವಿಗೆ ಸಹಕಾರ ನೀಡುವಷ್ಟು ಹಣ ಅವರಲ್ಲಿ ಇರಲಿಲ್ಲ.
ಅಪ್ಪ, ಅಮ್ಮನಿಗೆ ಸುಳ್ಳು ಹೇಳಿ ಒಂದಷ್ಟು ಹಣ ಮನೆಯಿಂದ ಕಸಿದುಕೊಂಡು ಬರುತ್ತಿದ್ದರು.
ಆ ಹಣವನ್ನೇ ಕುಡಿತದ ಚಟಕ್ಕೆ ವಿನಿಯೋಗಿಸುತ್ತಿದ್ದರು.
ಅಭಿಮನ್ಯು ಕೆಲಸಕ್ಕಾಗಿ ಅಲೆದಾಡುವಾಗ ಕೈಲಾದಷ್ಟು ಸಹಕಾರ ಮಾಡಿದ್ದೂ ಉಂಟು.
ಗೆಳೆಯರಾದ ರಾಹುಲ್, ಸಂಜಯ್, ಅರುಣ, ಪುರುಷೋತ್ತಮ್ ಸುಖದ ಸುಪ್ಪತ್ತಿಗೆಯಲ್ಲಿ ಬೆಳೆದರೂ ತೀರಾ ಬಡವನಾದ ಅಭಿಮನ್ಯುವಿನ ಬಗ್ಗೆ ಎಲ್ಲಿಲ್ಲದ ಪ್ರೀತಿ ಇಟ್ಟುಕೊಂಡಿದ್ದರು.
ಒಂದರ ಮೇಲೊಂದರಂತೆ ಪೆಗ್ ಏರುತ್ತಲೇ ಇತ್ತು.
ಯಾರಿಗೂ ಮೇಲೇಳುವ ಮನಸ್ಸಾಗುತ್ತಿಲ್ಲ.
ಕುಡಿದು, ಕುಡಿದು ಕಿವಿ ಮಂಕಾಯಿತು, ತಲೆ ಭಾರವಾಯಿತು.
ಅಗತ್ಯಕ್ಕಿಂತ ಹೆಚ್ಚಾಗಿಯೇ ಜೋರಾಗಿ ಮಾತನಾಡಿಕೊಳ್ಳುತ್ತಿದ್ದರು.
ಏಯ್, ಇವತ್ತಿಗೆ ಸಾಕು ಕಣ್ರೋ.
ನನ್ಗಂತೂ ಸಾಕಾಗಿ ಹೋಗಿದೆ.
ಇನ್ನೇನಿದ್ದರೂ ನಾಳೆಗೆ ಇಟ್ಟುಕೊಳ್ಳುವ ಎಂದು ರಾಹುಲ್ ಎಬ್ಬಿಸುವವರೆಗೂ ಎಲ್ಲರೂ ತಮ್ಮದೇ ಲೋಕದಲ್ಲಿ ವಿಹರಿಸುತ್ತಿದ್ದರು.
ಮಳೆ ನಿಂತು ಸಾಕಷ್ಟು ಹೊತ್ತಾಗಿತ್ತು.
ಬಾನಂಗಳದಲ್ಲಿ ಭಾಸ್ಕರ ಆಗೊಮ್ಮೆ ಈಗೊಮ್ಮೆ ಭುವಿಯನ್ನು ಇಣುಕಿ ನೋಡುವ ಸಣ್ಣ ಪ್ರಯತ್ನ ನಡೆಸುತ್ತಿದ್ದ.
ಆದರೆ, ದಟ್ಟ ಕಾರ್ಮೋಡಗಳು ಸೂರ್ಯನನ್ನು ಅಡ್ಡಗಟ್ಟಿ ನಿಲ್ಲುವ ಪ್ರಯತ್ನ ಮುಂದುವರೆಸುತ್ತಲೇ ಇದ್ದವು.
ಮಳೆ ನಿಂತ ಬಳಿಕ ವಾತಾವರಣ ಆಹ್ಲಾದಕರವಾಗಿತ್ತು.
ಅದಾಗಲೇ ಸುರಿದು ಹೋದ ಮಳೆಯ ನೀರು ಚರಂಡಿಯಲ್ಲಿ ಜುಳು ಜುಳು ನಿನಾದಗೈಯುತ್ತಾ ಹರಿಯುತಿತ್ತು.
ಹೊತ್ತು ಸರಿಯುತ್ತಿದ್ದಂತೆ ಕತ್ತಲು ಆವರಿಸಿಕೊಳ್ಳತೊಡಗಿತು.
ವಾಹನ ಸಂಚಾರ ವಿರಳವಾಯಿತು.
ಚರಂಡಿಯಲ್ಲಿ ಹರಿದು ಹೋಗುತ್ತಿದ್ದ ಮಳೆ ನೀರಿನ ಕಲರವ ಮಾತ್ರ ಅಲ್ಲಿ ಕೇಳಿಸುತಿತ್ತು.
ಸಂಜೆಯಾಗುತ್ತಿದ್ದಂತೆ ಎಲ್ಲರೂ ಮನೆ ಸೇರಿಕೊಳ್ಳುವ ಆತುರದಲ್ಲಿದ್ದರು.
ಮಳೆ ಮತ್ತೆಲ್ಲಿ ಬಂದು ಬಿಡುತ್ತದೆಯೋ ಎಂಬ ಆತಂಕದಲ್ಲಿ ಎಲ್ಲರು ಬಿರುಸಾಗಿ ಹೆಜ್ಜೆ ಹಾಕುತ್ತಿದ್ದರು.
ಸರಕಾರಿ ಕಚೇರಿಯಲ್ಲಿ ಕುಳಿತು ಅದೇ ಹಳೆಯ ಕಡತಗಳನ್ನೆಲ್ಲ ತಿರುವಿಹಾಕಿ ಸುಸ್ತಾಗಿದ್ದ ಅಕ್ಷರ ಮನೆ ಕಡೆಗೆ ಮೆಲ್ಲನೆ ತೆರಳುತ್ತಿದ್ದಳು.
ಮಾರ್ಗದ ಮಧ್ಯ ಎದುರಾದ ಅಭಿಮನ್ಯುವನ್ನು ಕಂಡು ಅಲ್ಲೇ ನಿಂತಳು.
ಅಭಿಮನ್ಯುವಿನ ಸ್ಥಿತಿ ಕಂಡು ಆಕೆಯ ಮನ ಕರಗಿ ಹೋಯಿತು.
ಎಷ್ಟೊಂದು ಚೆನ್ನಾಗಿದ್ದ ಹುಡುಗ ಇಷ್ಟೊಂದು ಬದಲಾಗಿ ಬಿಟ್ಟನಲ್ಲ?
ಅಪ್ಪ ಕುಡಿದು, ಕುಡಿದು ಸತ್ತೋದ.
ಮಗ ಕೂಡ ಅದೇ ಹಾದಿ ತುಳಿಯತ್ತಾ ಇದ್ದಾನಲ್ಲ!ಅಂದುಕೊಂಡು ಮರುಗಿದಳು.
ಅಭಿಮನ್ಯು ಯಾಕೆ ಹೀಗೆ ಕುಡಿದು ಜೀವನ ಹಾಳು ಮಾಡ್ಕೋತ್ತಾ ಇದ್ದೀಯ?
ಇಷ್ಟೊಂದು ಸಣ್ಣ ವಯಸ್ಸಿನಲ್ಲಿ ಕುಡಿದು ತೂರಾಡಿದ್ರೆ ಹೇಗೆ?
ಅಬ್ಬಬ್ಬಾ… ನನ್ನಿಂದ ಕಲ್ಪನೆ ಸಹ ಮಾಡ್ಕೊಳ್ಳೋದಕ್ಕೆ ಸಾಧ್ಯವಾಗ್ತಾ ಇಲ್ಲ.
ಕಾಲೇಜಿನಲ್ಲಿ ಓದ್ತಾ ಇದ್ದಾಗ ಅದೆಷ್ಟೊಂದು ಡೀಸೆಂಟಾಗಿ ಇದ್ದೆ.
ಆದರೆ, ಇವತ್ತು ನಿನ್ನ ಈ ಅವತಾರನ ನನ್ನಿಂದ ನೋಡ್ಲಿಕ್ಕೆ ಸಾಧ್ಯ ಆಗ್ತಾ ಇಲ್ಲ.
ನನ್ಗೆ ಬತಾ ಇರೋ ಕೋಪಕ್ಕೆ ಜಾಡಿಸಿ ಒದ್ದು ಬಿಡೋಣ ಅನ್ನಿಸ್ತಾ ಇದೆ.
 ಬಂದ ಕೋಪವನ್ನು ತನ್ನಲ್ಲೇ ಅದುಮಿಟ್ಟುಕೊಂಡು ಅಭಿಮನ್ಯು ವಿನ ಮಾರ್ಗದರ್ಶಕಳಾಗಿ ಕೆಲಸ ಮಾಡಲು ಮುಂದಾದಳು.
ಕುಡಿದು ತೂರಾಡಿ ಬರುತ್ತಿದ್ದ ಅಭಿಮನ್ಯುವಿಗೆ ಯಾರ ಹಿತವಚನವೂ ಬೇಕಾಗಿರಲಿಲ್ಲ.
ಕುಡಿಯೋದೇ ಮನಸ್ಸಿನ ನೆಮ್ಮದಿಗೋಸ್ಕರ.
ಈ ಹಾಳಾದ ಸಮಸ್ಯೆಗಳಿಗೆ ಪರಿಹಾರವೇ ಇಲ್ಲ.
ಪರಿಹಾರ ಏನಿದ್ದರೂ ಕುಡಿತದಲ್ಲಿ ಮಾತ್ರ ಎಂಬ ನಂಬಿಕೆ ಇತ್ತೀಚೆಗಂತೂ ಅವನ ಮನದಲ್ಲಿ ಆಳವಾಗಿ ಬೇರೂರಿತ್ತು.
ಕುಡಿತದ ವಿರುದ್ಧ ಯಾರೇ ಮಾತನಾಡಿದರೂ ಅದನ್ನು ಕಿವಿಗೆ ಹಾಕಿಕೊಳ್ಳುತ್ತಿರಲಿಲ್ಲ.
ಆಕೆಯ ಹಿತವಚನ ಕೇಳಲು ಇಷ್ಟವಿಲ್ಲದೆ ಸ್ಥಳದಿಂದ ಕಾಲ್ತೆಗೆಯಲು ಅಣಿಯಾಗುತ್ತಿದ್ದ ಅಭಿಮನ್ಯುವಿನ ಕೈ ಹಿಡಿದೆಳೆದು ನಿಲ್ಲಿಸಿದಳು.
ಎಲ್ಲಿಗೆ ಹೋಗ್ತಾ ಇದ್ದೀಯ?
ಬೇಸರ ಆಯ್ತಾ…!?
ಹಾಗೇನಿಲ್ಲ ಅಂದ ಅಭಿಮನ್ಯು ಮುನ್ನಡೆಯಲು ಹೆಜ್ಜೆ ಇಡುತ್ತಿದ್ದಂತೆ ಅಡ್ಡ ಬಂದು ನಿಂತಳು.
ನಿನ್ನ ಈ ಅವಸ್ಥೆಗೆ ಏನು ಕಾರಣ ಅಂಥ ನೀನು ಹೇಳ್ಲೇ ಬೇಕು.
ಇವತ್ತು ನೀನು ಕಾರಣ ಹೇಳದಿದ್ದರೆ ಬೆಳಗ್ಗೆ ತನಕ ನಿನ್ನ ಬಿಡೋದಿಲ್ಲ ಹಟಹಿಡಿದು ನಿಂತುಬಿಟ್ಟಳು.
ಅಭಿಮನ್ಯು-ಅಕ್ಷರ ಇಬ್ಬರು ಒಟ್ಟಿಗೆ ಆಡಿ ಬೆಳೆದವರು.
ಒಟ್ಟಿಗೆ ಒಂದೇ ತರಗತಿಯಲ್ಲಿ ಓದಿದವರು.
ಶಾಲೆಯಲ್ಲಾಗಲಿ, ಬಿಡುವಿನ ಅವಧಿಯಲ್ಲಾಗಲಿ ಇಬ್ಬರು ಒಬ್ಬರನ್ನೊಬ್ಬರು ಅಗಲಿ ಇದ್ದದ್ದೇ ಅಪರೂಪ.
ಅವರಿಬ್ಬರಲ್ಲಿ ಅಂತಹ ಒಂದು ನಿರ್ಮಲವಾದ ಗೆಳೆತನ ಬೆಳೆದಿತ್ತು.
ಕಷ್ಟ, ಸುಖಗಳನ್ನು ದಿನಾ ಹಂಚಿಕೊಳ್ಳುತ್ತಿದ್ದರು.
ಗಣಿತದ ಬಗ್ಗೆ ಮೇಷ್ಟ್ರು ಎಷ್ಟೇ ಹೇಳಿ ಕೊಟ್ಟರೂ ಅಭಿಮನ್ಯುವಿಗೆ ಅರ್ಥವಾಗುತ್ತಿರಲಿಲ್ಲ.
ಹೀಗಾಗಿ ಬಿಡುವಿನ ವೇಳೆ ಅಕ್ಷರ ಅಭಿಮನ್ಯುವಿಗೆ ಮೇಷ್ಟ್ರಾಗುತ್ತಿದ್ದಳು.
ತನಗೆ ತಿಳಿದಷ್ಟು ಅಭಿಮನ್ಯುವಿಗೆ ಅಕ್ಕರೆಯಿಂದ ಹೇಳಿಕೊಡುತ್ತಿದ್ದಳು.
ಆಕೆಯ ಗೆಳೆತನ ಇಲ್ಲದಿದ್ದರೆ ಅಭಿಮನ್ಯು ಎಸ್ಸೆಸ್ಸೆಲ್ಸಿ ಪರೀಕ್ಷೆಯಲ್ಲಿ ಗಣಿತ ವಿಷಯದಲ್ಲಂತೂ ಉತ್ತೀರ್ಣನಾಗುವ ಯಾವುದೇ ಭರವಸೆ ಇರಲಿಲ್ಲ.
ಅಭಿಮನ್ಯುವಿನ ಪ್ರತಿಯೊಂದು ಸಮಸ್ಯೆಗೂ ಆಕೆಯ ಸ್ಪಂದನ ಇರುತಿತ್ತು.
ಅವರಿಬ್ಬರ ಗೆಳೆತನ ನೋಡಿ ಸಹಪಾಠಿಗಳೆಲ್ಲ್ಲ ಲವ್ವಸ್ ನೋಡ್ರೋ ಒಟ್ಟಿಗೆ ಕೂತ್ತಿದ್ದಾರೆ ಎಂದು ದೂರದಲ್ಲಿ ನಿಂತು ಗೇಲಿ ಮಾಡುತ್ತಿದ್ದರು.
ಆದರೆ ಸಹಪಾಠಿಗಳ ಮಾತುಗಳನ್ನು ಕಿವಿಗೆ ಹಾಕಿಕೊಳ್ಳದೆ ತಾವಾಯ್ತು, ತಮ್ಮ ಪಾಡಾಯ್ತು ಎಂಬಂತೆ ಶಿಕ್ಷಣ ಮುಗಿಸಿದರು.
ಶಾಲಾ, ಕಾಲೇಜು ದಿನಗಳಲ್ಲಿ ಬದುಕಿನ ಬಗ್ಗೆ ಅಭಿಮನ್ಯುವಿಗೆ ಅದೆಂತಹಾ ಶ್ರದ್ಧೆ ಇತ್ತು.
ಆದರೆ ಇಂದು ಕುಡಿದು ತೂರಾಡುವುದೇ ಒಂದು ಜೀವನ ಅಂದುಕೊಂಡು ಬದುಕು ಸವೆಸುತ್ತಿದ್ದಾನೆ.
ಎಲ್ಲಾ ಅವನ ಅಪ್ಪನ ಹಾಗೆ.
ಶಾಲಾ, ಕಾಲೇಜು ದಿನಗಳಲ್ಲಿ ಅಭಿಮನ್ಯುವಿನ ಮೊಗದಲ್ಲಿ ಅದೆಂತಹಾ ಮುಗ್ಧತೆ ಇತ್ತು.
ಆದರೆ, ಅವನ ಈಗಿನ ಅವತಾರ ಕಂಡು ಆಕೆಗೆ ಸಹಿಸಿಕೊಳ್ಳಲು ಸಾಧ್ಯವಾಗಲಿಲ್ಲ.
ಅಭಿಮನ್ಯುವಿನ ಕೈಯನ್ನು ಅಕ್ಕರೆಯಿಂದ ಹಿಡಿದು ಅಭಿಮನ್ಯು, ಕುಡಿದು ಜೀವನ ಹಾಳು ಮಾಡ್ಕೋ ಬೇಡ.
ನೀನು ಯಾವುದಕ್ಕೂ ಭಯ ಪಡ್ಬೇಡ.
ನಿನ್ನೊಂದಿಗೆ ನಾನಿದ್ದೇನೆ.
ನನ್ನಿಂದ ಏನು ಸಹಕಾರ ಬೇಕೋ ಕೇಳು ಅಂದಳು.
ಸಾಕಷ್ಟು ಜನರ ಕೈಕಾಲು ಹಿಡಿದುಕೊಂಡರೂ ಯಾರೂ ಒಂದು ನೌಕರಿ ಕೊಡಿಸಲಿಲ್ಲ.
ಕೇವಲ ಭರವಸೆಗಳ ಮಾತುಗಳನ್ನಷ್ಟೇ ಆಡುತ್ತಿದ್ದರು.
ಇನ್ನು ಈಕೆಯ ಬಳಿ ಹೇಳಿಕೊಂಡರೇನು ಪ್ರಯೋಜನ ಏನು?
ಸಾಕಷ್ಟು ಓದಿದರೂ ಒಂದೊಳ್ಳೆಯ ನೌಕರಿ ಸಿಗಲಿಲ್ಲ.
ಒಟ್ಟಿನಲ್ಲಿ ವಿದ್ಯಾಸಂಸ್ಥೆಗಳೆಲ್ಲ ನಿರುದ್ಯೋಗಿಗಳನ್ನು ಸೃಷ್ಟಿ ಮಾಡುವ ಕೇಂದ್ರಗಳಾಗಿ ಬಿಟ್ಟಿವೆ.
ಎಷ್ಟು ಓದಿದರೂ ಪ್ರಯೋಜನ ಏನೂ ಇಲ್ಲ.
ನೌಕರಿ ಪಡೆದುಕೊಳ್ಳಬೇಕಾದರೆ ಲಂಚವೇ ಪ್ರಮುಖ ಪಾತ್ರ ವಹಿಸುತ್ತದೆ.
ಅದರೊಂದಿಗೆ ಒಂದಿಷ್ಟು ಪ್ರಭಾವನೂ ಬೇಕು.
ಲಂಚ ನೀಡಿ ಉದ್ಯೋಗ ಗಿಟ್ಟಿಸಿಕೊಳ್ಳುವಷ್ಟು ಶಕ್ತನಲ್ಲ ಅಭಿಮನ್ಯು.
ಕೆಲಸಕೋರಿ ಅರ್ಜಿ ಸಲ್ಲಿಸಲು ಸಹ ಅವನ ಬಳಿ ಹಣ ಇರುತ್ತಿರಲಿಲ್ಲ.
ಹೀಗಿರುವಾಗ ಲಂಚ ನೀಡಿ ಕೆಲಸ ಗಿಟ್ಟಿಸಿಕೊಳ್ಳುವ ಪ್ರಸಂಗವನ್ನು ಕಲ್ಪನೆ ಸಹ ಮಾಡಿಕೊಳ್ಳಲು ಅವನಿಂದ ಸಾಧ್ಯವಿರಲಿಲ್ಲ.
ಕುಂತರೂ, ನಿಂತರೂ ಏನೇ ಮಾಡಿದರೂ ಚಿಂತೆ ಮಾತ್ರ ಅವನಿಂದ ದೂರ ಆಗುತ್ತಿರಲಿಲ್ಲ.
ಚಿಂತೆ ಎಂಬುದು ಅವನ ಸಂಗಾತಿಯಾಗಿತ್ತು.
ಒಂದಷ್ಟು ಕುಡಿದರೆ ಮನಸ್ಸಿಗೆ ಏನೋ ಹಿತ ಅನ್ನಿಸಲು ಪ್ರಾರಂಭಿಸಿದ್ದಲ್ಲಿಂದ ನಿತ್ಯದ ಕುಡುಕನಾಗಿ ಮಾರ್ಪಾಡು ಹೊಂದಿದ.
ಕುಡಿಯುವುದಕ್ಕೂ ಕೈಯಲ್ಲಿ ಕಾಸಿಲ್ಲ.
ಗೆಳೆಯರು ಕೊಡಿಸಿದರೆ ಅದು ಅವನ ಭಾಗ್ಯ.
ಇಷ್ಟು ವರ್ಷ ಅಭಿಮನ್ಯುವನ್ನು ವಾತ್ಸಲ್ಯ ಕಣ್ಣಲ್ಲಿ ಕಣ್ಣಿಟ್ಟು ನೋಡಿಕೊಂಡರು.
ಆದರೆ ಇಂದು ಆಕೆಗೆ ವೃದ್ಧಾಪ್ಯ ಆವರಿಸಿಕೊಂಡಿದೆ.
ಸಂಸಾರದ ಜವಾಬ್ದಾರಿ ಹೊತ್ತುಕೊಳ್ಳಬೇಕಾದ ಸಮಯದಲ್ಲಿ ಅಭಿಮನ್ಯು ನಿರುದ್ಯೋಗಿಯಾಗಿ ಅಲೆಯುತ್ತಿದ್ದಾನೆ.
ಮಗನ ಮೇಲೆ ವಾತ್ಸಲ್ಯ ತುಂಬಾ ಭರವಸೆ ಇಟ್ಟಿದ್ದರು.
ಇಂದಲ್ಲ ನಾಳೆಯಾದರೂ ಮಗ ಉದ್ಧಾರ ಆಗುತ್ತಾನೆ, ದೊಡ್ಡ ಸಾಧನೆ ಮಾಡುತ್ತಾನೆ ಅಂತ ಅಂದುಕೊಂಡಿದ್ದಳು.
ಅದರೆ, ಅಭಿಮನ್ಯುವಿನ ಕಣ್ಣ ಮುಂದೆ ಭರವಸೆಗಳೆಂಬುದು ಹಿಂಗಿ ಹೋಗಿ ಮುಂದಿನ ಜೀವನದ ಬಗ್ಗೆ ಪ್ರಶ್ನಾರ್ಥಕ ಚಿಹ್ನೆಯೊಂದು ಮಾತ್ರ ಸ್ಪಷ್ಟವಾಗಿ ಗೋಚರಿಸುತಿತ್ತು.
ಜೀವನವೇ ಸಾಕಾಗಿ ಹೋಗಿತ್ತು.
ಆದರೆ, ಅವನ ಜೀವ ಉಳಿದಿರುವುದು ಕೇವಲ ಅಮ್ಮನಿಗೋಸ್ಕರ.
ಅಮ್ಮ ಇಲ್ಲದಿದ್ದರೆ ಅವನು ಎಂದೋ ಇಹಲೋಕ ತ್ಯಜಿಸಿಬಿಡುತ್ತಿದ್ದ.
ಆಕೆ ಒಬ್ಬಂಟಿಯಾಗಬಾರದೆಂದು ನೋವನ್ನೆಲ್ಲ ನುಂಗಿ ಬದುಕು ಸವೆಸುತ್ತಿದ್ದ.
ಅಭಿಮನ್ಯುವಿನ ಮನದಲ್ಲಿ ತುಂಬಿಕೊಂಡಿರುವ ನೋವುಗಳನ್ನು ದೂರ ಮಾಡಲು ಕೇವಲ ಸಾಂತ್ವನದ ಮಾತುಗಳು ಮಾತ್ರ ಸಾಕಾಗೋದಿಲ್ಲ.
ಅವನಿಗೊಂದು ಒಳ್ಳೆಯ ಮಾರ್ಗ ತೋರಿಸಬೇಕು.
ಕೆಲಸಕ್ಕಾಗಿ ಅಲೆದು ನಿರಾಸೆಗೊಂಡವನ ಮನದಲ್ಲಿ ಹತಾಶೆಯ ಭಾವನೆ ಮನೆ ಮಾಡಿಕೊಂಡಿದೆ.
ಎಲ್ಲವನ್ನೂ ವಿಷದವಾಗಿ ಹೇಳಿದರೆ ಸರಿದಾರಿಗೆ ಬರುತ್ತಾನೆ.
ನಿರುದ್ಯೋಗ ಎಂಬುದು ಕೇವಲ ಅಭಿಮನ್ಯುವನ್ನು ಮಾತ್ರ ಕಾಡುತ್ತಿರುವ ಸಮಸ್ಯೆಯಲ್ಲ.
ಕೋಟ್ಯಾಂತರ ಯುವ ಜನತೆ ಆ ಸಮಸ್ಯೆಯ ಸುಳಿಯಲ್ಲಿ ಸಿಲುಕಿ ನಲುಗುತ್ತಿದ್ದಾರೆ.
ಆದರೆ, ಎಲ್ಲರೂ ಸಮಸ್ಯೆಗೆ ಉತ್ತರ ಕಂಡುಕೊಳ್ಳುವ ಪ್ರಯತ್ನ ಮಾಡುತ್ತಿದ್ದಾರೆ.
ಆದರೆ, ಅಭಿಮನ್ಯು ಕುಡಿತದಲ್ಲಿ ನೆಮ್ಮದಿ ಹಾಗೂ ಪರಿಹಾರ ಕಾಣೋದಕ್ಕೆ ಪ್ರಾರಂಭ ಮಾಡಿದ್ದಾನೆ.
ಅದು ಅವನ ಬದುಕನ್ನೇ ಅಂತ್ಯಗೊಳಿಸಿ ಬಿಡುತ್ತದೆ ಅಂದುಕೊಂಡ ಅಕ್ಷರ ಒಂದುಕ್ಷಣ ತೀವ್ರ ಕಳವಳಕ್ಕೊಳಗಾದಳು.
ಛೇ, ಇಷ್ಟಕೆಲ್ಲ ಆಕಾಶವೇ ತಲೆ ಮೇಲೆ ಬಿದ್ದಂತೆ ಮಾತಾಡಿದರೆ ಹೇಗೆ?
ಮನಸ್ಸಿನಲ್ಲಿ ಹುದುಗಿರುವ ಚಿಂತೆ ಅಂತಿಮವಾಗಿ ಚಿತೆವರೆಗೆ ಕೊಂಡೊಯ್ಯುತ್ತದೆಯೇ ವಿನಃ ಒಳ್ಳೆಯ ದಾರಿಗಲ್ಲ.
ಮನಸ್ಸಿನಲ್ಲಿ ಚಿಂತೆ ಆವರಿಸಿಕೊಂಡರೆ ಕಾಣುವುದು ಕೇವಲ ಶೂನ್ಯವೇ ಹೊರತು ಒಳ್ಳೆಯ ಹಾದಿಯಂತು ಅಲ್ವೇ ಅಲ್ಲ.
ಚಿಂತೆ ದೂರಮಾಡಿ ಜೀವನದಲ್ಲಿ ಹೇಗೆ ಮುನ್ನಡೆಯಬೇಕೆಂದು ಚಿಂತನೆ ಮಾಡು.
ಅದು ನಿನ್ನನ್ನ ಉತ್ತಮ ಹಾದಿಯೆಡೆಗೆ ಕೊಂಡೊಯ್ಯುತ್ತದೆ.
ಒಂದಲ್ಲ ಹತ್ತಾರು ಬಾರಿ ಆಲೋಚನೆ ಮಾಡು ಒಂದೊಳ್ಳೆಯ ದಾರಿ ಸಿಕ್ಕೇ ಸಿಗುತ್ತೆ.
ಓದಿಗೆ ತಕ್ಕ ನೌಕರಿಯೇ ಬೇಕೂಂತ ಯಾಕೆ ಹಟ ಹಿಡ್ಕೊಂಡು ಕೂತಿದ್ದೀಯ?
ಬೇರೇನಾದರು ಸ್ವ-ಉದ್ಯೋಗ ಕೈಗೊಳ್ಳಬಹುದಲ್ವ?
ಅಥವಾ ಸಣ್ಣಪುಟ್ಟ ಕೆಲಸಕ್ಕಾದರು ಸೇಕೋ ಬಹುದಲ್ವ?
ಒಂದು ಸಣ್ಣ ಕೆಲ್ಸ ಸಿಕ್ಕರೂ ಸಾಕು.
ನಿನ್ನ ನಿರುದ್ಯೋಗ ಸಮಸ್ಯೆ ದೂರ ಆಗುತ್ತೆ.
ಎಲ್ಲದಕ್ಕಿಂತ ಹೆಚ್ಚಾಗಿ ಬೇರೆಯವರ ಬಳಿ ಕೈ ಚಾಚೋದನ್ನ ತಪ್ಪಿಸಬಹುದು.
ನಂತರ ಅಲ್ಲಿದ್ದುಕೊಂಡು ಒಳ್ಳೆಯ ನೌಕರಿ ಹುಡುಕುವ ಪ್ರಯತ್ನ ನಡೆಸಬಹುದು ಅಂದ ಅಕ್ಷರ ಅದೇ ಹಾದಿಯಲ್ಲಿ ಸಾಲಾಗಿ ಕುಳಿತು ಭಿಕ್ಷೆ ಬೀಡುತ್ತಿದ್ದ ಭಿಕ್ಷುಕರ ಕಡೆಗೆ ನೋಟ ಬೀರಿದಳು.
ಆಗರ್ಭ ಶ್ರೀಮಂತಿಕೆಯ ಅಕ್ಷರಳಲ್ಲಿ ತುಂಬಾ ಪ್ರಭಾವ ಬೀರಿದ ವ್ಯಕ್ತಿಗಳೆಂದರೆ ಆ ಹಾದಿಯಲ್ಲಿ ದಿನನಿತ್ಯ ಭಿಕ್ಷೆ ಬೇಡಿ ಹೊಟ್ಟೆ ತುಂಬಿಸಿಕೊಳ್ಳುವ ಭಿಕ್ಷುಕರು.
ಇನ್ನೊಬ್ಬರ ಬಳಿ ಕೈ ಚಾಚಿ ಹೊಟ್ಟೆ ತುಂಬಿಸಿಕೊಳ್ಳಬೇಕು.
ಆದರೂ ಕೂಡ ಅವರಲ್ಲಿ ಉತ್ಸಾಹ ಎಂಬುದು ಒಂದು ದಿನವೂ ಕಳೆಗುಂದುವುದಿಲ್ಲ.
ಭಿಕ್ಷೆ ಬೇಡುತ್ತಿರುವವರ ಪೈಕಿ ಹಲವರಿಗೆ ವೃದ್ಧಾಪ್ಯ ಆವರಿಸಿಕೊಂಡಿದೆ.
ಬದುಕಿನ ಸಂಧ್ಯಾಕಾಲದಲ್ಲಿ ಎಲ್ಲಾ ನೋವು, ಚಿಂತೆಗಳನ್ನು ಮರೆತು ಮಕ್ಕಳ ಆಶ್ರಯದಲ್ಲಿ ಮೊಮ್ಮಕ್ಕಳನ್ನು ಆಡಿಸಿಕೊಂಡು ಸಂತೋಷದಿಂದ ಇರಬೇಕಾದ ದಿನಗಳಲ್ಲಿ ಭಿಕ್ಷಾಟನೆಗೆ ಇಳಿದಿದ್ದಾರೆ.
ಮಕ್ಕಳಿಂದ ತಿರಸ್ಕಾರಕ್ಕೊಳಗಾದ ಅವರು ಎಂದಿಗೂ ಎದೆಗುಂದಲಿಲ್ಲ.
ತಾವಾಯ್ತು ತಮ್ಮ ಪಾಡಾಯ್ತು ಎಂಬಂತೆ ಭಿಕ್ಷೆಬೇಡಿ ಜೀವನ ಸಾಗಿಸುತ್ತಾರೆ.
ಜೀವನದ ಬಹುತೇಕ ಎಲ್ಲಾ ಸಿಹಿ-ಕಹಿಗಳನ್ನು ಸವಿದು ಜೀವನದ ಕೊನೆಯ ಘಟ್ಟದಲ್ಲಿರುವ ಆ ಭಿಕ್ಷುಕರಲ್ಲಿಯೇ ಅಷ್ಟೊಂದು ಉತ್ಸಾಹ, ಬದುಕಬೇಕೆಂಬ ಛಲ ಇರುವಾಗ ಬಿಸಿರಕ್ತದ ಯುವಕ ಅಭಿಮನ್ಯುವಿನಲ್ಲಿ ಏನನ್ನಾದರು ಸಾಧಿಸಬೇಕೆಂಬ ಛಲ ಮೂಡುತ್ತಲೇ ಇಲ್ಲ.
ಕುಡಿತ ಅವನ ಎಲ್ಲಾ ಧೈರ್ಯ, ಛಲವನ್ನು ಅದಾಗಲೇ ಕಿತ್ತುಕೊಂಡಿತು.
ನೋಡು ಅಭಿಮನ್ಯು, ಆ ಭಿಕ್ಷುಕರಿಗೆ ಎಲ್ಲರೂ ಕರುಣೆ ತೋರಿ ಭಿಕ್ಷೆ ಹಾಕೋದಿಲ್ಲ.
ದಿನನಿತ್ಯ ದಾರಿಯಲ್ಲಿ ಹೋಗುವ ನೂರಾರು ಜನರ ಮುಂದೆ ಕೈ ಚಾಚುತ್ತಾರೆ.
ಕೆಲವರು ಭಿಕ್ಷೆ ಹಾಕುತ್ತಾರೆ.
ಉಳಿದವರು ನೋಡಿ ಹಾಗೆಯೇ ತೆರಳುತ್ತಾರೆ.
ಆದರೂ ಕೂಡ ಅವರಲ್ಲಿ ಉತ್ಸಾಹ ಕುಂದುವುದಿಲ್ಲ.
ಮತ್ತೊಂದಷ್ಟು ಜನರ ಮುಂದೆ ಕೈ ಚಾಚುತ್ತಾರೆ.
ಸಂಜೆಯೊಳಗೆ ಖರ್ಚಿಗೆ ಬೇಕಾಗುವಷ್ಟು ಹಣ ಕ್ರೋಡೀಕರಿಸಿಕೊಳ್ಳುತ್ತಾರೆ.
ಒಂದು ಸರಕಾರಿ ಇಲಾಖೆ ಅಥವಾ ಒಂದು ಖಾಸಗಿ ಕಂಪೆನಿಗೆ ಕೆಲಸಕೋರಿ ಹಾಕಿದ ಅರ್ಜಿಗೆ ಮನ್ನಣೆ ದೊರೆತ್ತಿಲ್ಲವೆಂದು ನಿರಾಸೆಯಿಂದ ಕುಳಿತರೆ ಏನೇನು ಪ್ರಯೋಜನವಿಲ್ಲ.
ಒಂದಲ್ಲ ಹತ್ತಾರು ಬಾರಿ ಪ್ರಯತ್ನ ಪಟ್ಟೇ ಪಡಬೇಕು.
ಆ ಪ್ರಯತ್ನ ಮುಂದುವರೆಸು.
ಕೊನೆಗೊಂದು ದಿನ ಪಟ್ಟ ಶ್ರಮಕ್ಕೆ ತಕ್ಕ ಪ್ರತಿಫಲ ಖಂಡಿತ ದೊರೆಯುತ್ತದೆ.
ಆ ಭರವಸೆ ನನಗಿದೆ.
ನಿನ್ಗೆ ಬೇಕಾದ ಎಲ್ಲಾ ಸಹಕಾರ ನನ್ನಿಂದ ಖಂಡಿತ ದೊರೆಯುತ್ತದೆ.
ನಿನ್ಗೆ ಎಷ್ಟು ಬೇಕೋ ಅಷ್ಟು ಹಣಕಾಸಿನ ನೆರವು ನೀಡೋದಕ್ಕೆ ನಾನು ತಯಾರಿದ್ದೇನೆ.
ಕೂತು ಆಲೋಚನೆ ಮಾಡು.
ಬದುಕು ಹಾಳು ಮಾಡಿಕೊಳ್ಳಬೇಡ ಅಂದ ಅಕ್ಷರ ಅಭಿಮನ್ಯುವಿನ ಉತ್ತರಕ್ಕಾಗಿ ಅವನ ಮೊಗವನ್ನೇ ನೋಡುತ್ತಾ ನಿಂತಳು.
ಅಭಿಮನ್ಯುವಿಗೆ ಆಕೆಯ ಮಾತುಗಳಿಗೆ ಏನು ಉತ್ತರ ಕೊಡಬೇಕೆಂದು ತೋಚದೆ ಮೌನಕ್ಕೆ ಶರಣಾದ.
ಯುದ್ಧದಲ್ಲಿ ಸೋತ ಸೈನಿಕ ಶತ್ರುವಿನ ಎದುರು ತಲೆ ಬಾಗಿಸುವ ಹಾಗೆ ತಲೆ ತಗ್ಗಿಸಿ ನಿಂತುಬಿಟ್ಟ.
ಯಾರೇ ಹಿತವಚನ ಹೇಳಿದರೂ ಅದನ್ನು ಕಿವಿಗೆ ಹಾಕಿಕೊಳ್ಳದ ಅಭಿಮನ್ಯು ಆಕೆ ಆಡುತ್ತಿದ್ದ ಪ್ರತಿಯೊಂದು ಮಾತನ್ನು ತುಂಬಾ ಶ್ರದ್ಧೆಯಿಂದ ಕೇಳುತ್ತಿದ್ದ.
ಆದರೆ, ಆಕೆಯ ಒಂದು ಪ್ರಶ್ನೆಗೂ ಉತ್ತರಿಸುವ ಸ್ಥಿತಿಯಲ್ಲಿ ಮಾತ್ರ ಅವನಿರಲಿಲ್ಲ.
ಮನಸ್ಸು ಸಾಕಷ್ಟು ನೊಂದು ಹೋಗಿತ್ತು.
ಹೀಗಾಗಿ ಅವನಲ್ಲಿ ಉದ್ಯೋಗಕ್ಕೆ ಸಂಬಂಧಿಸಿದಂತೆ ಯಾವುದೇ ಪ್ರಶ್ನೆಗಳು ಕೇಳಿದರೂ ಅದು ಪ್ರಶ್ನೆಯಾಗಿಯೇ ಉಳಿಯುತ್ತದೆಯೇ ವಿನಃ ಉತ್ತರ ಅವನ ಬಳಿ ಸುಳಿಯುತ್ತಿರಲಿಲ್ಲ.
ಇಬ್ಬರು ಸಂಭಾಷಣೆಯನ್ನು ಪೂರ್ಣಗೊಳಿಸುವಷ್ಟರಲ್ಲಿ ಬಾನಂಗಳದಲ್ಲಿ ಭಾಸ್ಕರ ಕಣ್ಮರೆಯಾಗಲು ಅಣಿಯಾಗುತ್ತಿದ್ದ.
ದಿಗಂತದಿಂದ ಮಳೆಯ ಸಣ್ಣ, ಸಣ್ಣ ಹನಿಗಳು ಭುವಿಗೆ ತೊಟ್ಟಿಕ್ಕುತ್ತಿದ್ದವು.
ರಸ್ತೆ ಬದಿಯಲ್ಲಿ ಕುಳಿತು ಭಿಕ್ಷೆ ಬೇಡುತ್ತಿದ್ದ ಭಿಕ್ಷುಕರಿಗೆ ಅಕ್ಷರ ಒಂದಷ್ಟು ಬಿಡಿಗಾಸು ನೀಡಿ ಮನೆಯ ಹಾದಿ ಹಿಡಿದಳು.
ಜೀವನದಲ್ಲಿ ಹೀಗೊಂದು ಭಾಗ್ಯದ ಬಾಗಿಲು ತೆರೆದುಕೊಳ್ಳುತ್ತದೆ ಎಂದು ಅಭಿಮನ್ಯು ಕನಸು ಮನಸ್ಸಿನಲ್ಲಿಯೂ ಎಣಿಸಿರಲಿಲ್ಲ.
ಆರ್ಥಿಕ ಸಂಕಷ್ಟದಿಂದ ಬಳಲುತ್ತಿರುವ ಅಭಿಮನ್ಯುವಿಗೆ ಸಹಾಯದ ಹಸ್ತ ಚಾಚಲು ಅಕ್ಷರ ಮುಂದಾಗಿದ್ದಾಳೆ.
ಇನ್ನೇನಿದ್ದರೂ ಮುಂದಡಿ ಇಡುವುದೊಂದೇ ಬಾಕಿ.
ಮನೆಗೆ ತೆರಳಿದ ನಂತರ ಅಭಿಮನ್ಯು ತುಂಬ ಹೊತ್ತು ಏಕಾಂಗಿಯಾಗಿ ಕುಳಿತು ಮುಂದಿನ ಕಾರ್ಯಯೋಜನೆ ಬಗ್ಗೆ ಆಲೋಚಿಸಿದ.
ಯಾವ ಹಾದಿ ತುಳಿದರೆ ಜೀವನದಲ್ಲಿ ಯಶಸ್ಸನ್ನು ಕಾಣಬಹುದೆಂದು ತಡರಾತ್ರಿಯವರೆಗೂ ಆಲೋಚನೆಯಲ್ಲಿ ಮುಳುಗಿದ.
ಅವನ ಆಲೋಚನಾ ಲಹರಿಯೊಂದಿಗೆ ಒಂದಷ್ಟು ಸಿಗರೇಟ್‌ಗಳು ಸುಟ್ಟು ಬೂದಿಯಾದವು.
ಕೊನೆಗೂ ಒಂದು ತೀರ್ಮಾನಕ್ಕೆ ಬರಲು ಅವನಿಂದ ಸಾಧ್ಯವಾಯಿತು.
ಮಂಜಿನ ನಗರಿ ಮಡಿಕೇರಿಯಲ್ಲಿ ಪ್ರವಾಸಿಗರಿಗೇನು ಕೊರತೆ ಇಲ್ಲ.
ಇಲ್ಲಿನ ನಿಸರ್ಗ ಸೌಂದರ್ಯ ಅಸಂಖ್ಯಾತ ಪ್ರವಾಸಿಗರನ್ನು ಕೈ ಬೀಸಿ ಕರೆಯುತ್ತದೆ.
ಪ್ರವಾಸಿಗರಿಗೆ ಮಾಹಿತಿ ನೀಡುವ ಪ್ರವಾಸಿ ಮಾಹಿತಿ ಕೇಂದ್ರ ಪ್ರಾರಂಭಿಸಿದರೆ ಒಂದಷ್ಟು ಆದಾಯ ಗಳಿಸಬಹುದೆಂದು ನಿರ್ಧರಿಸಿದ.
ವಿದೇಶಿ ಪ್ರವಾಸಿಗರು ಹೆಚ್ಚಾಗಿ ಚಾರಣ ಬಯಸುತ್ತಾರೆ.
ಜಿಲ್ಲೆಯಲ್ಲಿ ಬೆಟ್ಟಗುಡ್ಡಗಳಿಗೇನು ಕೊರತೆ ಇಲ್ಲ.
ಜಿಲ್ಲೆಯ ಅತ್ಯಂತ ಎತ್ತರದ ಶಿಖರ ತಡಿಯಂಡಮೋಳ್, ಕೋಟೆಬೆಟ್ಟ, ಬ್ರಹ್ಮಗಿರಿ ಬೆಟ್ಟದಲ್ಲಿ ಚಾರಣ ಕೈಗೊಳ್ಳುವುದೆಂದರೆ ವಿದೇಶಿ ಪ್ರವಾಸಿಗರಿಗೆ ಅಚ್ಚುಮೆಚ್ಚು.
ಪ್ರವಾಸಿಗರಿಗೆ ಸೂಕ್ತ ಮಾಹಿತಿ ನೀಡಿ ಅವರನ್ನು ಚಾರಣಕ್ಕೆ ಕೊಂಡೊಯ್ಯಲು ಹಾಗೂ ಉಳಿದ ಪ್ರವಾಸಿ ತಾಣಗಳ ಕುರಿತು ಮಾಹಿತಿ ನೀಡಲು ಜಿಲ್ಲೆಯ ಬಗ್ಗೆ ಸಂಪೂರ್ಣ ಮಾಹಿತಿ ತಿಳಿದ ಒಂದಿಬ್ಬರು ಗೈಡ್‌ಗಳನ್ನು ನೇಮಕ ಮಾಡಿಕೊಂಡರೆ ಸಾಕು.
ಉಳಿದಂತೆ ಸೂಕ್ತ ಜಾಗದಲ್ಲೊಂದು ಕಚೇರಿ, ಪ್ರವಾಸಿಗರಿಗೆ ಬೇಕಾಗುವಷ್ಟು ಮಾಹಿತಿ ಕೈಪಿಡಿ ಇದ್ದರೆ ಕೆಲಸ ಬಹುತೇಕ ಮುಗಿದಂತೆ.
ಪ್ರವಾಸಿ ಮಾಹಿತಿ ಕೇಂದ್ರ ತೆರೆಯಲು ಬ್ಯಾಂಕಿನಿಂದ ಒಂದಷ್ಟು ಸಾಲ ಸೌಲಭ್ಯ ಪಡೆದುಕೊಂಡರೆ ಇನ್ಯಾವುದಕ್ಕೂ ತಲೆ ಕೆಡಿಸಿಕೊಳ್ಳುವಂತಿಲ್ಲ.
ಅದಕ್ಕೆ ಬೇಕಾದ ಸಹಕಾರವನ್ನು ಅಕ್ಷರಳಿಂದ ಪಡೆಯುವ ತೀರ್ಮಾನಕ್ಕೆ ಬಂದ.
ಸರಿಸುಮಾರು ಅರ್ಧ ರಾತ್ರಿವರೆಗೂ ಪ್ರವಾಸಿ ಮಾಹಿತಿ ಕೇಂದ್ರ ತೆರೆಯುವ ಬಗ್ಗೆ ಆಲೋಚನೆಯಲ್ಲ್ಲಿ ಮುಳುಗಿದ ಅಭಿಮನ್ಯು ಮೆಲ್ಲನೆ ನಿದ್ರೆಗೆ ಜಾರಿದ.
ಬೆಳಗ್ಗೆ ಅಮ್ಮ ಬಂದು ಎಬ್ಬಿಸುವಾಗಲೇ ಅವನಿಗೆ ಎಚ್ಚರವಾಗಿದ್ದು.
ಅದಾಗಲೇ ಗಂಟೆ ಒಂಭತ್ತು ಬಾರಿಸಿತು.
ತರಾತುರಿಯಲ್ಲಿ ತಯಾರಾಗಿ ನೇರ ಅಕ್ಷರಳನ್ನು ಭೇಟಿಯಾಗಲು ಬಿರುಸಿನ ನಡಿಗೆ ಹಾಕಿದ.
ಅಭಿಮನ್ಯು ಎಂದಿನಂತೆ ಇರಲಿಲ್ಲ.
ಆತನ ಮೊಗದಲ್ಲಿ ಹೊಸದೊಂದು ಜೀವಕಳೆ ಮೊಳಕೆಯೊಡೆಯಲು ಪ್ರಾರಂಭಿಸಿತು.
ನಿಂತನೀರಾಗಿದ್ದ ಜೀವನದಲ್ಲಿ ಹೊಸದೊಂದು ಚೈತನ್ಯದ ಚಿಲುಮೆ ಜಿನುಗಲು ಪ್ರಾರಂಭಿಸುತ್ತಿದ್ದಂತೆ ಸಂಭ್ರಮದಲ್ಲಿ ಮನಸ್ಸು ಕುಣಿದಾಡಿತು.
ಮನದೊಳಗೆ ಏನೋ ಸಂಭ್ರಮ, ಏನೋ ಸಾಧಿಸಲು ಹೊರಟ ಭಾವ.
ಮಾರ್ಗದ ಮಧ್ಯ ಎದುರಾದ ಅಕ್ಷರಳನ್ನು ಕಂಡು ಅಭಿಮನ್ಯುವಿಗೆ ದೇವರ ದರುಶನ ಪಡೆದಂತಾಯಿತು.
ರಾತ್ರಿಪೂರ ನಿದ್ರೆಗೆಟ್ಟು ಅಂತಿಮವಾಗಿ ಕೈಗೊಂಡ ನಿರ್ಧಾರವನ್ನೆಲ್ಲ ಆಕೆಯ ಎದುರು ತೆರೆದಿಟ್ಟು ಒಮ್ಮೆ ಸಂತೃಪ್ತಿಯಿಂದ ಉಸಿರಾಡಿದ.
ಒಂದೇ ದಿನದಲ್ಲಿ ಗೆಳೆಯನ ಜೀವನದಲ್ಲಿ ಕಂಡು ಬಂದ ಬದಲಾವಣೆ ಕಂಡು ಅಕ್ಷರ ಪುಳಕಿತಳಾದಳು.
ಅಕ್ಷರ, ಕಚೇರಿಗೆ ತೆರಳುವ ತರಾತುರಿಯಲ್ಲಿದ್ದಳು.
ಅಭಿಮನ್ಯು, ನಾನು ಸಂಜೆ ಸಿಗ್ತೇನೆ.
ರಾಜಾಸೀಟ್‌ನಲ್ಲಿ ಭೇಟಿಯಾಗುವ.
ಸಂಜೆ ೫.೩೦ಕ್ಕೆ ರಾಜಾಸೀಟ್‌ಗೆ  ಬಂದ್ಬಿಡು.
ಎಂದಷ್ಟೇ ಹೇಳಿ ಆಕೆ ಸ್ಥಳದಿಂದ ನಿರ್ಗಮಿಸಿದಳು.
ಆಕೆಯನ್ನು ಭೇಟಿಯಾಗಿ ನೇರ ನಡೆದದ್ದು ಬ್ಯಾಂಕ್‌ನ ಕಡೆಗೆ.
ಬ್ಯಾಂಕ್ ವ್ಯವಸ್ಥಾಪಕರೊಂದಿಗೆ ಪ್ರವಾಸಿ ಮಾಹಿತಿ ಕೇಂದ್ರ ಪ್ರಾರಂಭಿಸುವ ಇಂಗಿತ ತೋಡಿಕೊಂಡು ಸಾಲಸೌಲಭ್ಯ ನೀಡುವಂತೆ ಕೋರಿಕೊಂಡ.
ಅಭಿಮನ್ಯುವಿನ ಕೋರಿಕೆಗೆ ಬ್ಯಾಂಕ್ ವ್ಯವಸ್ಥಾಪಕರು ಸಕರಾತ್ಮಕ ವಾಗಿಯೇ ಸ್ಪಂದಿಸಿದರು.
ಅಭಿಮನ್ಯುವಿಗೆ ಸಾಧನೆಯ ಒಂದು ಮೆಟ್ಟಿಲು ಹತ್ತಿ ನಿಂತ ಅನುಭವವಾಯಿತು.
ಇನ್ನೇನಿದ್ದರೂ ಸಾಧನೆಯ ಮೆಟ್ಟಿಲುಗಳನ್ನು ಹಂತ ಹಂತವಾಗಿ ಹತ್ತುವುದೊಂದೇ ಬಾಕಿ ಎಂಬ ಸಂಭ್ರಮದಲ್ಲಿ ತೇಲತೊಡಗಿದ.
ಜೀವನದಲ್ಲಿ ಅನುಭವಿಸಿದ ಯಾತನೆಗಳಿಗೆ ಮಂಗಳ ಹಾಡುವ ಸಮಯ ಬಂದೊದಗಿದೆ.
ಅಕ್ಷರ ತನ್ನ ನೆರವಿಗೆ ಬಾರದೆ ಇದ್ದಿದ್ದರೆ ನಾನೇನಾಗುತ್ತಿದ್ದೆನೋ ಏನೋ?
ಆಕೆ ಒಂದು ಒಳ್ಳೆಯ ಮಾರ್ಗ ತೋರಿಸಿಕೊಟ್ಟಿದ್ದಾಳೆ.
ಆಕೆಯ ಋಣ ಹೇಗೆ ತೀರಿಸಬೇಕೆಂದೇ ಅರ್ಥವಾಗುತ್ತಿಲ್ಲ್ಲ ಎಂದು ಇದ್ದಕ್ಕಿದ್ದಂತೆ ಭಾವುಕನಾಗಿ ಆಲೋಚಿಸ ತೊಡಗಿದ.
ಅಕ್ಷರಳನ್ನು ರಾಜಾಸೀಟ್‌ನಲ್ಲಿ ಭೇಟಿಯಾಗಲು ಸಂಜೆಯಾಗುವುದನ್ನೇ ಎದುರು ನೋಡುತ್ತಿದ್ದ.
ಒಮ್ಮೆ ಮನೆಗೆ ಮತ್ತೊಮ್ಮೆ ಮಡಿಕೇರಿ ನಗರದ ಕಡೆಗೆ ನಡೆದಾಡಲು ಪ್ರಾರಂಭಿಸಿದ.
ಆಗಸದಲ್ಲಿ ಆದಿತ್ಯ ಯಾವಾಗ ಬದಿಗೆ ಸರಿಯುತ್ತಾನೋ?
ಯಾವಾಗ ಸಂಜೆಯಾಗುತ್ತದೆಯೋ?
ಆದಷ್ಟು ಬೇಗ ಸಂಜೆ ಆವರಿಸಿಕೊಳ್ಳಲಿ.
ಆಕೆಯನ್ನು ಭೇಟಿಯಾಗಿ ಸಂತೋಷನ್ನೆಲ್ಲ ಹಂಚಿಕೊಳ್ಳಬೇಕೆಂಬ ಕಾತುರ ಮನದಲ್ಲಿ ಕಾಡತೊಡಗಿತು.
ಅಭಿಮನ್ಯು ತುಂಬಾ ಲವಲವಿಕೆಯಿಂದ ಇದ್ದ.
ಬೆಳಗ್ಗಿನಿಂದ ಮಧ್ಯಾಹ್ನದವರೆಗೆ ಅದೆಷ್ಟು ಬಾರಿ ಮನೆಯಿಂದ ಮಡಿಕೇರಿಗೆ, ಮಡಿಕೇರಿಯಿಂದ ಮನೆಯ ಕಡೆಗೆ ಸಿಟಿ ಬಸ್‌ತರ ನಡೆದನೋ ಬಹುಶಃ ಅವನಿಗೇ ತಿಳಿಯದು.
ಅವನು ಸಂಜೆಯನ್ನೇ ಎದುರು ನೋಡುತ್ತಿದ್ದ.
ಮಗನ ಮೊಗದಲ್ಲಿ ಉತ್ಸಾಹ ಕಂಡು ವಾತ್ಸಲ್ಯಳಿಗೆ ಆಶ್ಚರ್ಯದ ಜೊತೆಗೆ ಸಂತಸವೂ ಉಂಟಾಯಿತು.
ಏನ್ ಮಗ ಅತ್ತಿಂದಿತ್ತ ಓಡಾಡ್ತಾ ಇದ್ದೀಯ…?
ಬೆಳಗ್ಗೆ ಮನೆ ಬಿಟ್ರೆ ರಾತ್ರಿ ಬರೋನು.
ಇದೇನು ಇವತ್ತು ಮನೆ ಕಡೆ ಆಗಿಂದಾಗೆ ಬರ್ತಾ ಹೋಗ್ತಾ ಇದ್ದೀಯಲ್ಲ?
ನಿನ್ನ ಮುಖ ನೋಡಿದ್ರೆ ಬಹಳ ಸಂತೋಷದಲ್ಲಿ ಇರೋ ಹಂಗೆ ಕಾಣ್ತಾ ಇದೆ.
ಅದೇನೂಂತ ಹೇಳು!ನಾನು ಸ್ವಲ್ಪ ಕೇಳಿ ಸಂತಸ ಪಡ್ತಿನಿ ಮಗನನ್ನು ಪಕ್ಕದಲ್ಲಿ ಕೂರಿಸಿ ಅಕ್ಕರೆಯಿಂದ ಕೇಳಿದರು ವಾತ್ಸಲ್ಯ.
ಅಭಿಮನ್ಯುವಿಗೆ ಎಲ್ಲವನ್ನು ಹೇಳಿ ಮುಗಿಸುವ ಆತುರವಿರಲಿಲ್ಲ.
ಅಷ್ಟಕ್ಕೂ ಅಂದುಕೊಂಡ ಕಾರ್ಯ ಪೂರ್ಣಗೊಂಡಿಲ್ಲ.
ಅದರಲ್ಲ್ಲಿ ಯಶಸ್ಸು ಕಾಣಲು ಇನ್ನಷ್ಟು ಹೆಜ್ಜೆಗಳನ್ನೂರಬೇಕೆಂಬ ಅರಿವು ಅವನಲ್ಲಿತ್ತು.
ಈಗಲೇ ಎಲ್ಲಾ ಹೇಳಿ ಮತ್ತೆ ಅಂದುಕೊಂಡ ಕಾರ್ಯ ನಡೆಯದೆ ಹೋದರೆ ಅಮ್ಮ ತುಂಬಾ ನೊಂದುಕೊಳ್ಳುತ್ತಾರೆ.
ಎಲ್ಲಾ ಮುಗಿದ ನಂತರ ತಿಳಿಸಿದರೆ ಸಾಕೆಂದು ನಿರ್ಧರಿಸಿದ.
ಯಾಕೆ ಮಗ ಹಂಗೆ ಮಂಕಾಗಿ ಕೂತ್ಕೊಂಡಿದ್ದೀಯ?
ನಾನು ಆಡಿದ ಮಾತಲ್ಲಿ ಏನಾದ್ರು ತಪ್ಪಾಯ್ತ…!?
ಅಭಿಮನ್ಯು ಮೌನಕ್ಕೆ ಮಾರು ಹೋದದ್ದನ್ನು ಕಂಡು ಕಳವಳದಿಂದ ಕೇಳಿದರು. 
ಛೆ. . ಛೆ…, ಹಾಗೇನಿಲ್ಲಮ್ಮ.
ನೀನು ಕೇಳಿದ ಪ್ರಶ್ನೆಗಳಿಗೆಲ್ಲ ಸ್ವಲ್ಪ ದಿನದಲ್ಲಿಯೇ ಉತ್ತರ ಸಿಗುತ್ತೆ.
ಆದ್ರೆ, ಈಗ ಅದನ್ನ ಹೇಳೊಲ್ಲ. 
ಒಟ್ನಲ್ಲಿ ಎಲ್ಲಾ ಒಳ್ಳೆಯ ರೀತಿಯಲ್ಲಿಯೇ ನಡಿತಾ ಇದೆ ಅಷ್ಟೆ ಅಂದ ಅಭಿಮನ್ಯು ತನ್ನ ಮುಂದಿನ ಕಾರ್ಯಯೋಜನೆಯನ್ನು ಅಮ್ಮನ ಎದುರು ತೆರೆದಿಡಲು ಬಯಸಲಿಲ್ಲ.
ಅಷ್ಟಿದ್ರೆ ಸಾಕು ಬಿಡು ಮಗ.
ಆ ದೇವರು ನಿನ್ನ ಚೆನ್ನಾಗಿಟ್ಟಿರಲಿ.
ದಿನಾ ಆ ದೇವರಲ್ಲಿ ನಾನು ಬೇಡಿಕೊಳ್ಳೋದು ಅದೊಂದನ್ನೇ.
ನಾನು ಹೇಗಾದರು ಹಾಳಾಗೋದ್ರೂ ಚಿಂತೆ ಇಲ್ಲ.
ಆದ್ರೆ, ಮಗನಿಗೊಂದು ಒಳ್ಳೆಯ ದಾರಿ ತೋರಿಸಪ್ಪ ತಂದೆ ಅಂತ ಆ ದೇವರಲ್ಲಿ ದಿನಾ ಬೇಡ್ಕೊಳ್ತಾ ಇದ್ದೆ.
ಆ ದೇವರಿಗೆ ನಮ್ಮ ಕಷ್ಟ ಏನೂಂತ ಈಗ್ಲಾದ್ರೂ ಅರ್ಥ ಆದಂತೆ ಕಾಣ್ತಾ ಇದೆ.
ಅದರ ಪ್ರತಿಫಲ ನಿನ್ನ ಮೊಗದಲ್ಲಿ ಕಾಣ್ತಾ ಇದೆ ಅಂದ ವಾತ್ಸಲ್ಯ ಮಗನೊಂದಿಗೆ ಕೆಲ ಹೊತ್ತು ಸಂತಸದಿಂದ ಕಳೆದರು.
ಅತ್ತಿಂದಿತ್ತ ಓಡಾಡುತ್ತಲೇ ಸಂಜೆಯವರೆಗೆ ಸಮಯ ದೂಡಿದ.
ಅಭಿಮನ್ಯು ಕಾತುರದಿಂದ ಕಾಯುತ್ತಿದ್ದ ಸಂಜೆ ಬಂದೇ ಬಿಟ್ಟಿತು.
ಮಳೆ ಸ್ವಲ್ಪ ಬಿಡುವು ನೀಡಿದರ ಪರಿಣಾಮ ಆಹ್ಲಾದಕರ ವಾತಾವರಣ ನಿರ್ಮಾಣಗೊಂಡಿತು.
ರಾಜಾಸೀಟ್ ಉದ್ಯಾನವನ ದಲ್ಲಿ ಸಂಜೆ ಇಬ್ಬರ ಸಮಾಗಮವಾಯಿತು.
ರಾಜಾಸೀಟ್ ಮುಂಭಾಗದಲ್ಲಿ ಅಳವಡಿಸಿರುವ ಕಲ್ಲುಹಾಸಿನ ಬೆಂಚಿಯ ಮೇಲೆ ಇಬ್ಬರು ಆಸೀನರಾದರು.
ಒಂದಷ್ಟು ಸಮಯ ಇಬ್ಬರಲ್ಲೂ ಮೌನ.
ಮಳೆಗಾಲವಾದ್ದರಿಂದ ರಾಜಾಸೀಟ್‌ನಲ್ಲಿ ಪ್ರವಾಸಿಗರ ಸಂಖ್ಯೆಯೂ ಅಷ್ಟಕಷ್ಟೆ.
ಜಿಲ್ಲೆಗೆ ಕೆಲವು ಪ್ರವಾಸಿಗರು ಮಾತ್ರ ಮಾನ್ಸೂನ್ ಪ್ರವಾಸೋದ್ಯಮದ ಸವಿಯನ್ನು ಸವಿಯಲು ಭೇಟಿಕೊಡುತ್ತಾರೆ.
ಅದು ಬಿಟ್ಟರೆ ಎಂದಿನಂತೆ ಪ್ರವಾಸಿಗರ ಕಲರವ  ಕೇಳಿಸೋದೇ ಇಲ್ಲ.
ಪ್ರವಾಸಿಗರ ಕಲರವವಿಲ್ಲದೆ ರಾಜಾಸೀಟ್ ಉದ್ಯಾನವನವೂ ಕೂಡ ಮೌನಕ್ಕೆ ಮಾರು ಹೋದಂತೆ ಕಾಣಿಸುತಿತ್ತು.
ಕೆಲವು ಗಂಟೆಗಳ ಹಿಂದಷ್ಟೇ ಮಳೆ ಸುರಿದು ಹೋದದ್ದರಿಂದ ರಾಜಾಸೀಟ್‌ನ ಸುತ್ತಲೂ ದಟ್ಟ ಮಂಜು ಕವಿದುಕೊಂಡಿತ್ತು.
ಮಳೆ ಸುರಿದು ಹೋದ ನಂತರ ಇದ್ದಕ್ಕಿದ್ದಂತೆ ಮಂಜು ಕವಿದುಕೊಳ್ಳುವ ದೃಶ್ಯ ನೋಡುಗರಿಗೆ ದೇವಲೋಕ ಧರೆಗಿಳಿದು ಬಂದ ಅನುಭವ.
ಒಂದರ್ಥದಲ್ಲಿ ಮಡಿಕೇರಿ ದೇವರ ಅಪರೂಪದ ಸೃಷ್ಟಿ.
ಮಳೆಗಾಲ ಮುಗಿದ ನಂತರ ರಾಜಾಸೀಟ್‌ನ ವೈಭವ ನೋಡುವುದೇ ಮನಕ್ಕಾನಂದ.
ಮರಗಿಡಗಳೆಲ್ಲ ಮತ್ತೆ ಯವ್ವನ ಸಂಪಾದಿಸಿಕೊಂಡು ಕಂಗೊಳಿಸುತ್ತಿರುತ್ತವೆ.
ರಾಜಾಸೀಟ್‌ನ ಸುತ್ತಲೂ ಹರಡಿಕೊಂಡಿರುವ ಪಶ್ಚಿಮಘಟ್ಟ ಸಾಲುಗಳ ಮೈಮಾಟ ಬಣ್ಣಿಸಲಸದಳ.
ವನದೇವತೆಯೇ ಬಂದು ನೆಲೆನಿಂತ ಅಪೂರ್ವ ತಾಣ.
ಬೆಟ್ಟಗುಡ್ಡಗಳ ನಡುವೆ ಹಾವು ಹರಿದಾಡಿದಂತಿರುವ ತಿರುವು ರಸ್ತೆಗಳಲ್ಲಿ ಹಾದು ಹೋಗುವ ವಾಹನಗಳನ್ನು ರಾಜಾಸೀಟ್ ಮೇಲ್ಬಾಗದಲ್ಲಿ ನಿಂತು ನೋಡುವುದೇ ಒಂದು ಸಂತಸದ, ಸಂಭ್ರಮದ ಕ್ಷಣ.
ಸಂಜೆಯಾಗುತ್ತಿದ್ದಂತೆ ಕಾಣುವ ಸೂರ್ಯಾಸ್ತಮದ ದೃಶ್ಯ ಕಣ್ಮನ ಸೆಳೆಯುವಂಥದ್ದು.
ಆದರೆ, ಮಳೆಗಾಲದಲ್ಲಿ ಸೂರ್ಯ ಮಧ್ಯಾಹ್ನದ ವೇಳೆಯಲ್ಲಿಯೂ ಕಾಣಿಸಿಕೊಳ್ಳುವುದು ಅಪರೂಪ.
ಚಳಿ ಯಾಕೋ ವಿಪರೀತ ಇದೆ ಅಲ್ವ್ವ?
ಮೌನ ಮುರಿಯಲು ಯತ್ನಿಸಿದಳು.
ಹೌದು, ಚಳಿಯೇನೋ ವಿಪರೀತವಾಗಿದೆ.
ಆದ್ರೂ ಪರ್ವಾಗಿಲ್ಲ.
ಮಳೆ ಬಿಡುವು ನೀಡಿದೆಯಲ್ಲ, ಅದೊಂದೇ ನೆಮ್ಮದಿ.
ಸ್ವಚ್ಛಂದ ಪರಿಸರದಲ್ಲಿ ಕೂತು ಒಂದಷ್ಟು ಹೊತ್ತು ಮಾತಾಡೋದಕ್ಕೆ ವರುಣ ಅವಕಾಶ ಮಾಡ್ಕೊಟ್ಟಿದ್ದಾನೆ.
ಅದಕ್ಕೆ ಅವನಿಗೊಂದು ಥ್ಯಾಂಕ್ಸ್ ಹೇಳ್ಲೇ ಬೇಕು.
ಅಕ್ಷರ, ಅಂದಹಾಗೆ ಬೆಳಗ್ಗೆ ಬ್ಯಾಂಕ್ ಮ್ಯಾನೇಜರನ್ನ ಕಂಡು ಮಾತಾಡಿ ಬಂದೆ.
ಸಾಲ ಕೊಡೋ ಭರವಸೆ ಕೊಟ್ಟಿದ್ದಾರೆ.
ಆದ್ರೆ ಸಾಕ್ಷಿಗೆ ಒಬ್ರು ಸರಕಾರಿ ನೌಕರರು ಬೇಕೂಂತ ಕೇಳ್ತಾ ಇದ್ದಾರೆ.
ನಿನ್ನಿಂದ ಅದೊಂದು ಉಪಕಾರ ಆಗ್ಬೇಕು ವಿನಯವಾಗಿ ಕೇಳಿಕೊಂಡ.
ಆಕೆಯ ಬಳಿ ಸಹಾಯಕ್ಕಾಗಿ ಕೈಚಾಚುವ ಅಗತ್ಯವೇ ಇರಲಿಲ್ಲ.
ಅಭಿಮನ್ಯುವಿನ ಬದುಕನ್ನು ಬದಲಾಯಿಸಲು ಹೊರಟು ನಿಂತವಳಿಗೆ ಸಹಾಯದ ಹಸ್ತ ಚಾಚಲು ಮುಂದಾಗದೆ ಇರಲು ಹೇಗೆ ತಾನೇ ಸಾಧ್ಯ?
ಎಷ್ಟೇ ಹಣ ಖರ್ಚಾದರೂ ಚಿಂತೆ ಇಲ್ಲ.
ಅಭಿಮನ್ಯುವಿನ ಬದುಕು ಬದಲಾಗಬೇಕು.
ಒಂದು ಸುಂದರವಾದ ಬದುಕು ಅವನಿಗಾಗಿ ಎದುರು ನೋಡುತ್ತಿದೆ.
ಅಂತಹ ಒಂದು ಸುಂದರ ಬದುಕಿನೆಡೆಗೆ ಅವನನ್ನು ಕರೆದೊಯ್ಯಬೇಕು.
ಅದು ತನ್ನ ಪಾಲಿನ ಕರ್ತವ್ಯವಾಗಬೇಕೆಂದು ಆಕೆ ನಿರ್ಧರಿಸಿಯಾಗಿತ್ತು.
ಕೆಲವೊಂದು ಒಳ್ಳೆಯ ಕೆಲಸಕ್ಕ್ಕೆ ಕೈ ಹಾಕಿದಾಗ ಬ್ಯಾಂಕ್ ಸಾಲವನ್ನು ಮಾತ್ರ ನಂಬಿಕೊಂಡು ಕುಳಿತರೆ ಆಗೋದಿಲ್ಲ.
ಕೆಲವೊಂದು ಸಲ ಕೇಳಿದಷ್ಟು ಸಾಲ ಕೊಡಲು ಬ್ಯಾಂಕ್‌ನವರು ತಯಾರಿರೋದಿಲ್ಲ ಎಂಬ ಸತ್ಯ ಅಕ್ಷರಳಿಗೆ ಗೊತ್ತಿಲ್ಲದ್ದೇನು ಇಲ್ಲ.
ಹಾಗಾಗಿ ಬಿಡುವಿನ ವೇಳೆ ಬ್ಯಾಂಕ್ ಕಡೆಗೆ ತೆರಳಿ ಅಭಿಮನ್ಯುವಿಗೆ ಕೊಡುವುದಕೋಸ್ಕರ ಐವತ್ತು ಸಾವಿರ ರೂಪಾಯಿ ಪಡೆದು ಬಂದಿದ್ದಳು.
ಅಕ್ಷರ ತನ್ನ ಮದುವೆಗೋಸ್ಕರ ಒಂದಷ್ಟು ಹಣವನ್ನು ಬ್ಯಾಂಕ್‌ನಲ್ಲಿ ಕೂಡಿಟ್ಟಿದ್ದಳು.
ಆಕೆಗೆ ಹಣ ಕೂಡಿಡುವಂತಹ ಪರಿಸ್ಥಿತಿಯೇನು ಇರಲಿಲ್ಲ.
ಅಪ್ಪನ ಮುಂದೆ ನಿಂತು ಹಣ ಬೇಕು ಅಂತ ಒಂದು ಮಾತು ಕೇಳಿದರೆ ಲಕ್ಷಗಟ್ಟಲೇ ಮೊತ್ತದ ಚೆಕ್ ಬರೆದು ಕೈಗಿಟ್ಟು ಬಿಡುತ್ತಿದ್ದರು.
ಆದರೆ, ಆಕೆಗೆ ಅದು ಇಷ್ಟವಿಲ್ಲದ ವಿಚಾರ.
ಮದುವೆಯ ಸಣ್ಣಪುಟ್ಟ ಖರ್ಚು ತಾನು ದುಡಿದ ಹಣದಲ್ಲೇ ಆಗಬೇಕೆಂಬ ಹಟ ಆಕೆಯದ್ದು.
ಹಾಗಾಗಿ ದುಡಿದ ಹಣವನ್ನು ಪೋಲು ಮಾಡದೆ ಬ್ಯಾಂಕ್‌ನಲ್ಲಿ ಕೂಡಿಡುತ್ತಿದ್ದಳು.
ಆದರೆ, ಆತ್ಮೀಯ ಗೆಳೆಯನಿಗೆ ಜೀವನದಲ್ಲಿ ಎದುರಾದ ಸಂಕಷ್ಟಗಳನ್ನು ಕಂಡು ಮರುಗಿದಳು.
ಕೂಡಿಟ್ಟ ಹಣವನ್ನೆಲ್ಲ ಅವನ ಅಭಿವೃದ್ಧಿಗೆ ವಿನಿಯೋಗಿಸಬೇಕೆಂದು ನಿರ್ಧರಿಸಿದಳು.
ವ್ಯಾನಿಟಿ ಬ್ಯಾಗ್‌ನಿಂದ ಐವತ್ತು ಸಾವಿರದ ನೋಟಿನ ಕಂತೆಯನ್ನು ತೆಗೆದು ಅಭಿಮನ್ಯುವಿನ ಕೈಗಿರಿಸಿ ತಗೋ, ಇದು ನನ್ನ ಸಣ್ಣ ಕಾಣಿಕೆ.
ನೀನು ಜೀವನದಲ್ಲಿ ಯಶಸ್ಸು ಕಾಣ್ಬೇಕು ಅಭಿಮನ್ಯು.
ಅದನ್ನು ನಾನು ಕಣ್ತುಂಬ ನೋಡ್ಬೇಕು ಅಂದಳು.
ಅಭಿಮನ್ಯು ಆಕೆಯಿಂದ ಹಣ ಪಡೆದುಕೊಳ್ಳಲು ಹಿಂದೇಟು ಹಾಕಿದ.
ಪ್ರಾರಂಭದಲ್ಲಿ ಆಕೆಯಿಂದ ಸಾಲ ಪಡೆದುಕೊಳ್ಳಲು ನಿರ್ಧರಿಸಿದ್ದನಾದರೂ ಬ್ಯಾಂಕ್‌ನಲ್ಲಿ ಸಾಲ ಸಿಗುವ ಭರವಸೆ ದೊರೆತ ನಂತರ ಮನಸ್ಸು ಬದಲಾಯಿಸಿದ.
ಬ್ಯಾಂಕ್ ಮ್ಯಾನೇಜರ್ ಸಾಲ ಕೊಡುವ ಭರವಸೆ ಕೊಟ್ಟಿದ್ದಾರೆ.
ಬ್ಯಾಂಕ್‌ನಿಂದ ಸಾಲ ಸಿಕ್ಕರೆ ಇನ್ನು ಯಾವುದಕ್ಕೂ ತಲೆ ಕೆಡಿಸಿಕೊಳ್ಳು ವಂತಿಲ್ಲ.
ಇನ್ನು ಇವಳಿಂದ ಸಾಲ ಪಡೆದುಕೊಂಡರೆ ಆ ಸಾಲವನ್ನು ಹೇಗೆ ತೀರಿಸೋದು?
ಒಂದ್ವೇಳೆ ಅನಗತ್ಯವಾಗಿ ಹಣ ಖರ್ಚಾಗಿ ಸಾಲ ಮರುಪಾವತಿಸಲು ಕಷ್ಟವಾದರೆ?
ಎಂಬ ವಿಚಾರ ಅವನ ಆತಂಕಕ್ಕೆ ಕಾರಣವಾಯಿತು.
ಅಕ್ಷರ, ಈಗಿನ ಪರಿಸ್ಥಿಯಲ್ಲಿ ನೀನು ನನ್ಗೆ ಸಹಕಾರ ನೀಡೋದೇನೋ ಸರಿ.
ಆದ್ರೆ ಎಲ್ಲ ಸಹಕಾರವನ್ನ ಒಬ್ಬರಿಂದಲೇ ನಿರೀಕ್ಷೆ ಮಾಡೋದು ತಪ್ಪು ಅಂತ ನನಗನ್ನಿಸ್ತಾ ಇದೆ.
ಬ್ಯಾಂಕ್ ಮ್ಯಾನೇಜರ್ ಸಾಲ ಕೊಡೋದಕ್ಕೆ ಒಪ್ಪಿದ್ದಾರೆ.
ನೀನು ಬಂದು ಒಂದು ಸಹಿಮಾಡಿದರೆ ಅಷ್ಟೇ ಸಾಕು ಅಂದ. 
ಅಭಿಮನ್ಯು ಸಂಕೋಚದ ಮನುಷ್ಯ ಎಂಬುದು ಆಕೆಗೂ ಗೊತ್ತು.
ಬಲವಂತವಾಗಿ ಅವನ ಕೈಗೆ ಹಣ ಇರಿಸಿ ನೀನು ತಗೊಳ್ಳದೆ ಹೋದರೆ ನಿಂಜೊತೆ ಮಾತೇ ನಿಲ್ಲಿಸಿ ಬಿಡ್ತೇನೆ.
ನನ್ಗೇನು ಈಗ ಹಣದ ಅವಶ್ಯಕತೆ ಇಲ್ಲ.
ನೀನು  ಹಣ ವಾಪಾಸ್ ಕೊಡದೆ ಹೋದ್ರೂ ಚಿಂತೆ ಇಲ್ಲ.
ನನ್ನ ಮದ್ವೆಗೋಸ್ಕರ ಕೂಡಿಟ್ಟ ಹಣ ಇದು.
ಸದ್ಯಕಂತೂ ನನ್ಗೆ ಮದ್ವೆಯಾಗೋ ಲಕ್ಷಣ ಕಾಣ್ತಾ ಇಲ್ಲ.
ಗೆಳೆಯ ಕೈಗೊಂಡ ಒಳ್ಳೆಯ ಕಾರ್ಯಕ್ಕೆ ಈ ಹಣ ವಿನಿಯೋಗವಾದರೆ ಅದೇ ನನ್ಗೆ ದೊಡ್ಡ ಸಂತೋಷ ಅಂದ ಅಕ್ಷರ ಮುಗುಳ್ನಗೆ ಬೀರಿದಳು.
ಅಭಿಮನ್ಯುವಿಗೆ ಅಕ್ಷರಳಿಂದಲ್ಲದೆ ಬೇರೆ ಯಾರಿಂದ ಸಹಾಯ ನಿರೀಕ್ಷೆ ಮಾಡಲು ಸಾಧ್ಯ?
ಇರುವ ಗೆಳೆಯರು ಅಗರ್ಭ ಶ್ರೀಮಂತರಾಗಿದ್ದರೂ ಆ ಶ್ರೀಮಂತಿಕೆಯ ಒಡೆತನ ಅವರ ಅಪ್ಪಂದಿರ ಕೈಯಲ್ಲಿತ್ತು.
ಖರ್ಚಿಗೊಂದಷ್ಟು ಹಣ ಮನೆಯಿಂದ ದೊರೆಯುತಿತ್ತೇ ವಿನಃ ದೊಡ್ಡ ಮೊತ್ತದ ಹಣ ಅವರು ಕೂಡ ಕಂಡವರಲ್ಲ.
ನಿನ್ಗೆ ನಾನಲ್ಲದೆ ಬೇರೆ ಯಾರು ಸಹಾಯ ಮಾಡೋದಕ್ಕೆ ಸಾಧ್ಯ ಹೇಳು?
ಎಷ್ಟೇ ಆದ್ರೂ ನೀನು ನನ್ನ ಬಾಲ್ಯದ ಗೆಳೆಯ.
ನಿನ್ಗೆ ಸಹಾಯ ಮಾಡದೆ ಇನ್ಯಾರಿಗೆ ಸಹಾಯ ಮಾಡ್ಲಿ ಹೇಳು?
ಹಣದ ವಿಚಾರದ ಬಗ್ಗೆ ತಲೆ ಕೆಡಿಸ್ಕೋ ಬೇಡ.
ನಾನು ಕೊಡ್ತಾ ಇರೋ ಹಣ ಸಾಕಾಗೋದಿಲ್ಲ ಅಂದ್ರೆ ಹೇಳು.
ಇನ್ನೊಂದಷ್ಟು ಕೊಡ್ತೇನೆ.
ನನ್ನಿಂದ ಹಣ ಪಡೆದುಕೊಳ್ಳೋದಕ್ಕೆ ಸಂಕೋಚ ಪಡ್ಬೇಡ.
ಒಳ್ಳೆಯ ಕಾರ್ಯಕ್ಕೆ ಇಳಿದಾಗ ಈ ರೀತಿ ಸಂಕೋಚ ಇಟ್ಕೋಬಾರದು.
ನಾನು ಆವಾಗ್ಲೇ ಹೇಳ್ದಹಾಗೆ ನನ್ಗಂತೂ ಸದ್ಯಕ್ಕೆ ಮದ್ವೆಯಾಗೋ ಭಾಗ್ಯ ಇಲ್ಲ.
ಒಂದೊಳ್ಳೆಯ ಹುಡುಗ ಸಿಕ್ಕಿದ್ಮೇಲೆ ಹಣ ಹಿಂತಿರುಗಿಸಿದರೆ ಸಾಕು.
ಅಲ್ಲಿ ತನ್ಕ ಸಾಲ ಮರುಪಾವತಿಸುವ ಚಿಂತೆಯೇ ಬೇಡ ಅಂದ ಆಕೆಯ ಮಾತಿನಲ್ಲಿ ಅಭಿಮನ್ಯು ಜೀವನದಲ್ಲಿ ಯಶಸ್ಸು ಕಾಣಬೇಕೆಂಬ ಬಲವಾದ ತುಡಿತ ಎದ್ದುಕಾಣುತಿತ್ತು.
ಈ ಜಗತ್ತಿನಲ್ಲಿ ಹುಡುಗರಿಗೇನು ಕೊರತೆ ಇಲ್ಲ ಬಿಡು.
ನಿನ್ನಂತ ಸ್ಫುರದ್ರೂಪಿಗೆ ಒಳ್ಳೆಯ ಹುಡುಗ ಸಿಗೋದಿಲ್ಲ ಅಂದ್ರೆ ಅದು ನಂಬುವಂತ ಮಾತಾ?
ಒಂದು ಮಾತು ಹೇಳಿದರೆ ನಾಳೆ ಹುಡುಗರ ದಂಡೇ ಬಂದು ನಿನ್ನ ಮನೆಯ ಮುಂದೆ ಕ್ಯೂ ನಿಲ್ತಾರೆ.
ಒಳ್ಳೆ ಹುಡುಗ ಸಿಗೋದಿಲ್ಲ ಅಂತ ಮಾತ್ರ ಚಿಂತೆ ಮಾಡ್ಬೇಡ ಅಂದ ಅಭಿಮನ್ಯು ನಕ್ಕು ಸುಮ್ಮನಾದ.
ಹೌದು, ಆಕೆಯ ಸೌಂದರ್ಯವೇ ಅಂಥದ್ದು.
ಎಲ್ಲರ ಕಣ್ಸೆಳೆಯುವ ಮೈಮಾಟ.
ಮಡಿಕೇರಿಯ ಆಗರ್ಭ ಶ್ರೀಮಂತ ಕಾಫಿ ಬೆಳೆಗಾರ ರಾಜಶೇಖರ್ ಅವರ ಮುದ್ದಿನ ಮಗಳು.
ತಾಯಿ ಲೀಲಾವತಿ ಒಂದಷ್ಟು ಸಿಡುಕು ಬುದ್ಧಿಯವಳು.
ಆದರೆ, ಮಗಳ ಮೇಲೆ ಆಕೆಗೆ ಮನದೊಳಗೆ ಎಲ್ಲಿಲ್ಲದ ಅಕ್ಕರೆ, ಜೊತೆಗೊಂದಷ್ಟು ಗೌರವ ಭಾವನೆ.
ರಾಜಶೇಖರ್ ಮಗಳ ಯಾವುದೇ ಮಾತಿಗೂ ಮೀರುವವರಲ್ಲ.
ಅವರಿಗೆ ಮಗಳೆಂದರೆ ಪ್ರಾಣ.
ರಾಜಶೇಖರ್ ಮಗಳ ಮೇಲೆ ಎಲ್ಲಿಲ್ಲದ ಅಕ್ಕರೆ ತೋರುವುದನ್ನು ಕಂಡು ಲೀಲಾವತಿ ಒಮೊಮ್ಮೆ ಆತಂಕಕ್ಕೆ ಒಳಗಾಗಿದ್ದೂ ಉಂಟು.
ಅತಿಯಾದ ಅಕ್ಕರೆ ಆಕೆಯನ್ನು ಎಲ್ಲಿ ಹಾದಿ ತಪ್ಪುವಂತೆ ಮಾಡಿ ಬಿಡುತ್ತದೆಯೋ ಎಂಬ ಭಯ ಆಕೆಗೆ.
ಹೀಗಾಗಿ ಮಗಳ ಮೇಲೆ ಅಕ್ಕರೆ ಇದ್ದರೂ ಅದನ್ನು ತೋರ್ಪಡಿಸದೆ ಒಂದಷ್ಟು ಸಿಡುಕುತ್ತಲೇ ಇರುತ್ತಾರೆ.
ಅಕ್ಷರ ಮನೆಯಿಂದ ಪ್ರತಿದಿನ ಹೊರಡುವುದಕ್ಕಿಂತ ಮುಂಚೆ ಲೀಲಾವತಿ ಅಕ್ಕರೆಯಿಂದ ಮಗಳ ಹಣೆಗೊಂದು ತಿಲಕವಿಟ್ಟು ಕಳುಹಿಸಲು ಮರೆಯುತ್ತಿರಲಿಲ್ಲ.
ಆಕೆಗೆ ತಾಯಿ ತಿಲಕವಿಟ್ಟು ಹಣೆಗೊಂದು ಸಿಹಿಮುತ್ತು ನೀಡಿ ಕಳುಹಿಸದಿದ್ದರೆ ಸಮಾಧಾನ ವಾಗುತ್ತಿರಲಿಲ್ಲ.
ಆಕೆಗೆ ಅಣ್ಣ ಪ್ರೀತಮ್‌ನಿಂದ ಪ್ರೀತಿ ದೊರೆತ್ತದ್ದು ಅಷ್ಟಕಷ್ಟೆ.
ಆಕೆಯನ್ನು ಎಂದಿಗೂ ಅಕ್ಕರೆಯಿಂದ ಕಂಡವನಲ್ಲ.
ವಿದ್ಯಾಭ್ಯಾಸ ಮುಗಿದ ಬಳಿಕ ಬೆಂಗಳೂರಿನಲ್ಲಿ ಖಾಸಗಿ ಕಂಪೆನಿಯೊಂದರಲ್ಲಿ ಕೆಲಸ ಗಿಟ್ಟಿಸಿಕೊಂಡು ಅಲ್ಲಿಯೇ ನೆಲೆ ನಿಂತುಬಿಟ್ಟ.
ಹೀಗಾಗಿ ಮನೆಯಲ್ಲಿ ಅಕ್ಷರಳಿಗೆ ಎಲ್ಲಿಲ್ಲದ ಪ್ರೀತಿ, ವಾತ್ಸಲ್ಯ ದೊರೆಯುತಿತ್ತು.
ಅಕ್ಷರ ಸೌಂದರ್ಯದ ಖನಿಯಾದರೂ ಅಹಂ ಎಂಬುದು ಆಕೆಯ ಬಳಿ ಮೊದಲಿನಿಂದಲೂ ಸುಳಿಯಲೇ ಇಲ್ಲ.
ನಕ್ಕರೆ ಗುಳಿ ಬೀಳುವ ಕೆನ್ನೆ.
ಕೋಳಿ ಬಾಲದಂತಿರುವ ಸಣ್ಣನೆಯ ಜುಟ್ಟು, ವಿಶೇಷವಾಗಿ ಆಕೆಯ ಕಣ್ಗಳಲ್ಲಿರುವ ಮುಗ್ಧತೆ ಎಲ್ಲರನ್ನು ಸೆಳೆಯುತಿತ್ತು.
ಆಕೆಯ ಸೌಂದರ್ಯಕ್ಕೆ ಮಾರು ಹೋಗದವರೇ ಇಲ್ಲ.
ಒಮ್ಮೆ ನೋಡಿದರೆ ಸಾಕು ಆಕೆಯ ಸೌಂದರ್ಯಕ್ಕೆ ಮನಸೋಲಲೇ ಬೇಕು.
ಅಂತಹ ಒಂದು ಅಪೂರ್ವ ಸೌಂದರ್ಯದ ಖನಿಯಾದ ಅಕ್ಷರಳಿಗೆ ಹುಡುಗ ಸಿಗೋದಿಲ್ಲ ಎಂಬ ಮಾತಿಗೆ ಅರ್ಥವೇ ಇಲ್ಲ.
ಅವಳ ಮಾತು ಕೇಳಿಸಿಕೊಂಡವರೆಲ್ಲ ಅಭಿಮನ್ಯುವಿನಂತೆ ನಕ್ಕು ಸುಮ್ಮನಾಗುತ್ತಿದ್ದರು.
ಆದರೆ, ಆಕೆಯ ಚಿಂತನೆಯ ಧಾಟಿಯೇ ಭಿನ್ನವಾಗಿತ್ತು.
ಜಗತ್ತಿನಲ್ಲಿ ಹುಡುಗರಿಗೇನು ಕೊರತೆ ಇಲ್ಲ ಎಂಬುದು ಆಕೆಗೆ ಗೊತ್ತಿರುವ ವಿಚಾರವೇ.
ಆದರೆ, ಮನಕ್ಕೊಪ್ಪುವ ಹುಡುಗ ಸಿಗಬೇಕಲ್ವ?
ಅದೇ ಅತ್ಯಂತ ಮುಖ್ಯವಾದ ಪ್ರಶ್ನೆ.
ಆಕೆಯ ಸೌಂದರ್ಯಕ್ಕೆ ಮಾರು ಹೋಗಿ ಹತ್ತಾರು ಹುಡುಗರು ಕೈಯಲ್ಲೊಂದು ಪ್ರೇಮಪತ್ರ ಹಿಡಿದು ಆಕೆಯನ್ನು ಒಲಿಸಿಕೊಳ್ಳಲು ಶತಪ್ರಯತ್ನ ಮಾಡಿದ್ದರು.
ಆದರೆ, ಆಕೆ ಎಲ್ಲಿಯೂ ಎಡವಲಿಲ್ಲ.
ಜೀವನದಲ್ಲಿ ಒಬ್ಬನನ್ನು ಮಾತ್ರ ಆಯ್ಕೆ ಮಾಡಿಕೊಳ್ಳಬೇಕು, ಅವನೇ ಗಂಡನಾಗಬೇಕೆಂಬ ಆಸೆ ಆಕೆಯದ್ದು.
ಜೀವನ ಪೂರ್ತಿ ಲವ್ ಮಾಡದೆ ಕಳೆದು ಬಿಡ್ಬೇಡ.
ಇನ್ನೆಂದೂ ಇಂತಹ ದಿನಗಳು ಮರಳಿ ಬರೋದಿಲ್ಲ.
ಯಾರನ್ನಾದರು ಲವ್ ಮಾಡಿಬಿಡು ಎಂದು ಆಕೆಯ ಸಹಪಾಠಿಗಳು ಕಾಲೇಜು ದಿನಗಳಲ್ಲಿ ಆಕೆಗೆ ಪ್ರೇಮಲೋಕದ ಪಾಠ ಹೇಳಿಕೊಡುತ್ತಿದ್ದರು.
ಒಳ್ಳೆಯ ಹುಡುಗ ಸಿಕ್ಕರೆ ಖಂಡಿತ ಲವ್ ಮಾಡ್ತೇನೆ, ಅವನನ್ನೇ ಮದ್ವೆಯಾಗ್ತೇನೆ ಅಂದಿದ್ದಳು ಅಂದು.
ಆದರೆ, ಇದುವರೆಗೂ ಅವಳಂದುಕೊಂಡಷ್ಟು ಒಳ್ಳೆಯ ಹುಡುಗ ಸಿಗಲೇ ಇಲ್ಲ!
ಅಭಿಮನ್ಯು, ನಾನು ಆಡೋ ಮಾತು ನಿನ್ಗೆ ತಮಾಷೆ ಅನ್ನಿಸ್ಬೊದು.
ನೀನು ಹೇಳುವ ಹಾಗೆ ಈ ಜಗತ್ತಿನಲ್ಲಿ ಹುಡುಗರಿಗೇನು ಕೊರತೆ ಇಲ್ಲ.
ಆದರೆ, ನನ್ನ ಮನಕ್ಕೊಪ್ಪುವ ಹುಡುಗ ಸಿಗಬೇಕಲ್ವ?
ಆ ಕೊರತೆ ಕಾಡ್ತಾ ಇದೆ.
ಆ ವಿಷಯ ಒತ್ತಟ್ಟಿಗಿಲಿ ಬಿಡು.
ಅಂದಹಾಗೆ, ನೀನೇನಾದ್ರು ಮದ್ವೆಯಾಗೋ ಯೋಚ್ನೆ ಮಾಡಿದ್ದೀಯ?
ಯಾರನ್ನಾದರು ಪ್ರೀತಿ ಮಾಡ್ತಾ ಇದ್ದೀಯ?
ನಿನ್ನ ಹೆಂಡ್ತಿಯಾಗೋಳು ಹೇಗಿರಬೇಕೂಂತ ಬಯಸ್ತಿಯ…?
ಅಕ್ಷರ ಮೇಲಿಂದ ಮೇಲೆ ಪ್ರಶ್ನೆಗಳ ಮಳೆಯನ್ನೇ ಸುರಿಸಲು ಪ್ರಾರಂಭಿಸಿದಳು.
ಆಕೆಯ ಮಾತಿನ ಧಾಟಿಯಲ್ಲಿ ಅಭಿಮನ್ಯುವಿನ ಮನದೊಳಗೇನಿದೆ ಎಂದು ತಿಳಿದುಕೊಳ್ಳುವ ಕಾತುರ ಇತ್ತು.
ಅದಾಗಲೇ ಆಕೆಯ ಹೃದಯದಲ್ಲಿ ಅಭಿಮನ್ಯು ಸದ್ದಿಲ್ಲದೆ ಬಂದು ಕುಳಿತುಬಿಟ್ಟಿದ್ದ.
ಪ್ರೀತಿಯ ವಿಚಾರವನ್ನು ಒಮ್ಮಿಂದೊಮ್ಮೆಲೆ ತೋರ್ಪಡಿಸಲು ಆಕೆಯಿಂದ ಸಾಧ್ಯವಾಗಲಿಲ್ಲ.
ಆದರೆ, ಅಭಿಮನ್ಯುವಿಗೆ ಆಕೆಯೆಡೆಗೆ ಇದ್ದದ್ದು ಕೇವಲ ಗೌರವ ಭಾವನೆ ಅಷ್ಟೆ.
ಆರ್ಥಿಕ ಸಂಕಷ್ಟದ ಸಂಕೋಲೆಯಲ್ಲಿ ಬಂಧಿಯಾಗಿದ್ದ ಅಭಿಮನ್ಯುವಿಗೆ ಮದುವೆ ಎಂಬ ಪದವೇ ಹಿಡಿಸುತ್ತಿರಲಿಲ್ಲ.
ಅದೇನಿದ್ದರೂ ಶ್ರೀಮಂತರಿಗೆ ಮಾತ್ರ, ನಮ್ಮಂತವರಿಗಲ್ಲವೆಂದು ಆಗಿಂದಾಗೆ ಹೇಳಿಕೊಳ್ಳುತ್ತಿದ್ದ.
ಇದೀಗ ಅಕ್ಷರ ದಿಢೀರಾಗಿ ಮದುವೆಯ ವಿಚಾರ ಮುಂದಿಟ್ಟಾಗ ಉತ್ತರಿಸದೆ ಇರಲು ಅವನಿಂದ ಸಾಧ್ಯವಾಗಲಿಲ್ಲ.
ಸದ್ಯಕಂತೂ ಯಾರನ್ನೂ ಪ್ರೀತಿ ಮಾಡ್ತಾ ಇಲ್ಲ.
ಹಾಗಂತ ಸನ್ಯಾಸಿಯಂತೂ ಅಲ್ವೇ‌ಅಲ್ಲ.
ನಾನೇ ಮತ್ತೊಬ್ಬರ ಬಳಿ ಕೈ ಚಾಚುವ ಪರಿಸ್ಥಿತಿ ಇರುವಾಗ ಪ್ರೀತಿಸೋ ಮನಸ್ಸು ಬರುವುದಾದರೂ ಹೇಗೆ?
ಮದ್ವೆಯಾಗುವುದಾದರೂ ಹೇಗೆ?
ಹೀಗಾಗಿ ಮದ್ವೆ ಮಾಡಿಕೊಳ್ಳುವ ನಿರ್ಧಾರ ಮಾತ್ರ ಕೈಗೊಳ್ಳೋದಕ್ಕೆ ಸದ್ಯಕ್ಕಂತೂ ಸಾಧ್ಯವೇ ಇಲ್ಲ.
ಎಷ್ಟೇ ಆದ್ರೂ ನಾವು ಬಡವರಲ್ವ?
ತುಂಬಾನೇ ಕನಸು ಕಾಣ್ತೇವೆ.
ಅದೊಂದೇ ನಮಗೆ ದೇವರು ಕೊಟ್ಟ ವರ.
ನೀನು ಹೇಳಿದ ಹಾಗೆ ನನ್ನ ಪ್ರೀತಿಸುವ, ಮದುವೆಯಾಗುವ ಹುಡುಗಿಯ ಬಗ್ಗೆ ನೂರಾರು ಕನಸುಗಳಿವೆ, ನೂರಾರು ಕಲ್ಪನೆಗಳಿವೆ.
ಆ ಕಲ್ಪನೆ, ಕನಸುಗಳೆಲ್ಲವನ್ನೂ ಮೂಟೆಕಟ್ಟಿ ಇಟ್ಟುಕೊಳ್ಳೋದಕ್ಕೆ ಮಾತ್ರ ಲಾಯಕ್ಕು.
ಉಪಯೋಗಕ್ಕೆ ಬರೋದಿಲ್ಲ ಬಿಡು ಅಂದ ಅಭಿಮನ್ಯು ವೈವಾಹಿಕ ಜೀವನದ ಬಗ್ಗೆ ಕೂಡಿಟ್ಟುಕೊಂಡಿರುವ ಕನಸು, ಕಟ್ಟಿಕೊಂಡಂತಹ ಕಲ್ಪನೆಗಳನ್ನು ತೆರೆದಿಡಲು ಪ್ರಾರಂಭಿಸಿದ.
ನಾನು ಮದ್ವೆಯಾಗೋ ಹುಡುಗಿ ನನ್ನ ಹೆಂಡ್ತಿ ಅನ್ನೋದಕ್ಕಿಂತ ನನ್ನ ಬೆಸ್ಟ್‌ಫ್ರೆಂಡ್‌ನಂತಿರಬೇಕು.
ಆಕೆ ನನ್ನೊಂದಿಗೆ ಎಲ್ಲಾ ವಿಚಾರವನ್ನು ಹಂಚಿಕೊಳ್ಳುವಂತಿರಬೇಕು.
ಇದೆಲ್ಲದರ ನಡುವೆ ಒಂದಷ್ಟು ಸೌಂದರ್ಯದ ಬೇಡಿಕೆ ಇದ್ದದ್ದೇ ಬಿಡು.
ಪ್ರತಿಯೊಬ್ಬ ಗಂಡಸು ಕೂಡ ಬಯಸುವುದು ಅದನ್ನೇ ತಾನೇ.
ಇಷ್ಟಿದ್ದರೆ ನೆಮ್ಮದಿ ಜೀವನ ಅನ್ನಬಹುದು.
ಆದರೆ, ಇದೆಲ್ಲವೂ ಸಾಕಾರ ಗೊಳ್ಳುವ ಮಾತಲ್ಲ.
ಎಲ್ಲವೂ ನಾವಂದುಕೊಂಡತೆ ನಡೆಯೋದಿಲ್ಲ.
ಎಲ್ಲಾ ಅಂದುಕೊಂಡಂತೆ ನಡೆಯೋದಾಗಿದ್ರೆ ಮನುಷ್ಯರನ್ನು ತಡೆದು ನಿಲ್ಲಿಸೋದಕ್ಕೆ ಸಾಧ್ಯ ಆಗ್ತಾ ಇತ್ತಾ ಹೇಳು?
ಅದಕ್ಕೆ ದೇವರು ಒಬ್ಬೊಬ್ಬರಲ್ಲಿ ಒಂದೊಂದು ಕೊರತೆ ಸೃಷ್ಟಿ ಮಾಡಿಟ್ಟಿದ್ದಾನೆ ಅಂದ ಅಭಿಮನ್ಯು ತನ್ನ ಬದುಕಿನ ದೌರ್ಭಾಗ್ಯವನ್ನು ನೆನೆಯುತ್ತಾ ಕುಳಿತ.
ಆಕೆಗೆ ಅಭಿಮನ್ಯುವಿನ ಮಾತಿನಲ್ಲಿ ಅರ್ಥವಿದೆ ಅನ್ನಿಸಿತು.
ಪರಸ್ಪರ ಅರಿತು ಬಾಳಿದರೆ ಮಾತ್ರ ಜೀವನ ಸುಗಮವಾಗಿ ಸಾಗೋದಕ್ಕೆ ಸಾಧ್ಯ.
ಗಂಡ-ಹೆಂಡತಿ ಎಲ್ಲಾ ವಿಚಾರಗಳನ್ನು ಹಂಚಿಕೊಂಡು ಜೀವನ ನಡೆಸಿದರೆ ಸಂಸಾರದಲ್ಲಿ ವಿರಸದ ಮಾತೆಲ್ಲಿ?
ಆದರೆ, ಬಹುತೇಕ ಕುಟುಂಬಗಳಲ್ಲಿ ಅಂತಹ ವಾತಾವರಣವೇ ಇಲ್ಲ.
ಹೆಣ್ಣಿನ ಮಾತನ್ನು ಗೌರವ ಭಾವನೆಯೊಂದಿಗೆ ಶಾಂತಚಿತ್ತತೆಯಿಂದ ಆಲಿಸುವ ಗಂಡಸು ಈ ಜಗತ್ತಿನಲ್ಲಿ ಇನ್ನೂ ಹುಟ್ಟಿಲ್ಲ.
ಆದರೆ, ಅದೆಷ್ಟೋ ಕುಟುಂಬಗಳಲ್ಲಿ ಹೆಣ್ಣಿನ ಮಾತಿಗೆ ಮೂರು ಕಾಸಿನ ಬೆಲೆಯೂ ಸಿಗೋದಿಲ್ಲ.
ವಯಸ್ಸಿಗೆ ಬಂದ ಹೆಣ್ಮಕ್ಕಳನ್ನು ಮನೆಯಲ್ಲಿರಿಸಿಕೊಳ್ಳೋದೇ ಮಹಾ ಅಪರಾಧ ಅಂತ ತಿಳ್ಕೊಂಡು ಎಲ್ಲರು ಸೇರಿ ತಮಗಿಷ್ಟವಾದ ಹುಡುಗನನ್ನು ನೋಡಿ ಮಂಗಳವಾದ್ಯ ಊದಿಸಿ ಬಿಡುತ್ತಾರೆ.
ಆ ನಂತರ ಆಕೆ ಗಂಡನ ಮನೆಯಲ್ಲಿ ಯಾವ ರೀತಿ ಜೀವನ ನಡೆಸುತ್ತಿದ್ದಾಳೆಂದು ನೋಡುವ ಗೋಜಿಗೆ ಹೋಗೋದಿಲ್ಲ.
ಕಷ್ಟನೋ, ಸುಖನೋ ಹಂಚಿಕೊಂಡು ಜೀವನ ನಡೆಸಬೇಕೆಂಬ ವೇದವಾಕ್ಯ ಇನ್ನೂ ಚಾಲ್ತಿಯಲ್ಲಿದೆ.
ಎಷ್ಟೋ ಹೆಣ್ಮಕ್ಕಳು ಗಂಡನ ಮನೆಯ ಕಿರುಕುಳ ತಾಳಲಾರದೆ ತವರು ಮನೆಗೆ ಬಂದರೆ ಅಲ್ಲಿ ಎಲ್ಲರೂ ಅವಳನ್ನು ಕೆಟ್ಟ ದೃಷ್ಟಿಯಿಂದಲೇ ನೋಡುತ್ತಾರೆ.
ಗಂಡನ ಮನೆ, ತವರು ಮನೆಯಲ್ಲಿ ಸರಿಯಾದ ಪ್ರೀತಿ, ವಾತ್ಸಲ್ಯ ದೊರೆಯದೆ ಕೊನೆಗೊಂದು ದಿನ ಇಹಲೋಕ ತ್ಯಜಿಸಿ ಬಿಡುತ್ತಾರೆ.
ಬಹುತೇಕ ಕುಟುಂಬದ ಪರಿಸ್ಥಿತಿ ಹೀಗಿರುವಾಗ ಅಭಿಮನ್ಯುವಿನ ಚಿಂತನೆಯ ಧಾಟಿಯೇ ಭಿನ್ನವಾಗಿದೆ.
ಹೆಂಡ್ತಿಯಾಗುವವಳು ಬೆಸ್ಟ್‌ಫ್ರೆಂಡ್‌ನಂತಿರಬೇಕು ಎಂದು ಬಯಸುವ ಅಭಿಮನ್ಯುವಿನೊಂದಿಗೆ ಬದುಕು ನಡೆಸಿದರೆ ಆ ಬದುಕು ಅತ್ಯಂತ ಸುಂದರವಾಗಿರುತ್ತದೆ, ಸುಮಧುರವಾಗಿರುತ್ತದೆ ಅಂದುಕೊಂಡಳು.
ವೈವಾಹಿಕ ಜೀವನ ಅಂದಕ್ಷಣ ಆಕೆಯನ್ನು ಬೆಚ್ಚಿಬೀಳಿಸುತ್ತಿದ್ದದ್ದು ಪಕ್ಕದ ಮನೆಯ ಶಾರದಳ ಬದುಕನ್ನು ಕಂಡು.
ಮೊದಲ ರಾತ್ರಿಯೊಂದನ್ನು ಹೊರತು ಪಡಿಸಿ ಮುಂದೆ ಎದುರಾದ ಪ್ರತಿಯೊಂದು ಕ್ಷಣಗಳನ್ನು ಆಕೆ ಆತಂಕ, ನೋವು, ದುಃಖದಲ್ಲಿಯೇ ಕಳೆದಳು.
ಒಂದು ದಿನ ಕೂಡ ಗಂಡ ಅಕ್ಕರೆಯಿಂದ ಮಾತಾಡಿಸಿದವನಲ್ಲ.
ಕಾಲೇಜು ದಿನಗಳಲ್ಲಿ ಅದ್ಯಾರನ್ನೋ ಪ್ರೀತಿ ಮಾಡುತ್ತಿದ್ದಳು.
ವಿಷಯ ಮನೆಯವರಿಗೆಲ್ಲ ಗೊತ್ತಾಗಿದ್ದೇ ತಡ ಹಿಂದೆಮುಂದೆ ನೋಡದೆ ಅಪ್ಪ, ಅಮ್ಮನ ತೆಕ್ಕೆಯಲ್ಲಿ ಬೆಳೆಯದ ಸ್ಫುರದ್ರೂಪಿ, ಸ್ಥಿತಿವಂತನಾದ ವೆಂಕಟರಾಜುವಿಗೆ ಕೊಟ್ಟು ಮದುವೆ ಮಾಡಿಸಿಬಿಟ್ಟರು.
ಅವನ ನಡತೆ ಸರಿಯಿಲ್ಲದ ಕಾರಣ ಅಪ್ಪ, ಅಮ್ಮನೇ ಅವನನ್ನು ಮನೆಯಿಂದ ಹೊರಗಟ್ಟಿದ್ದರು.
ಶಾರದಳ ಕುತ್ತಿಗೆಗೆ ತಾಳಿ ಕಟ್ಟಿ ಮನೆ ತುಂಬಿಸಿಕೊಂಡ ವೆಂಕಟರಾಜು ಮೊದಲರಾತ್ರಿ ಉಂಡೆದ್ದ ಬಳಿಕ ಆಕೆಯೆಡೆಗೆ ಒಂದು ತಿರಸ್ಕಾರದ ನೋಟ ಬೀರಲು ಪ್ರಾರಂಭಿಸಿದ.
ಅಲ್ಲಿಂದ ಆಕೆಯ ಬದುಕಿನಲ್ಲಿ ನೆಮ್ಮದಿ ಎಂಬುದು ಮಾಯವಾಯಿತು.
ಹಿಂದೆ ಮುಂದೆ ನೋಡದೆ ತರಾತುರಿಯಲ್ಲಿ ಮಾಡಿದ ವಿವಾಹದ ಪ್ರತಿಫಲವನ್ನು ಆಕೆ ಅನುಭವಿಸುತ್ತಿದ್ದಳು.
ದಿನನಿತ್ಯ ಕುಡಿದು ತೂರಾಡಿ ಬರುವ ವೆಂಕಟರಾಜು ಆಕೆಯನ್ನು ಕಣ್ಣೀರಿನ ಕಡಲಿಗೆ ನೂಕುತ್ತಾನೆಯೇ ವಿನಃ ನೆಮ್ಮದಿಯ ಬದುಕು ತೋರಿಸಲಿಲ್ಲ.
ಆತನ ಕುಡಿತದ ಚಟಕ್ಕೆ ಆಕೆಯ ಮೈಮೇಲಿದ್ದ ಒಡವೆಗಳೆಲ್ಲವೂ ಮಾಯವಾಯಿತು.
ಆಕೆಯ ಮೈಮೇಲಿರುವ ಮಾಂಗಲ್ಯ ಸರವೊಂದನ್ನು ಬಿಟ್ಟು.
ಅದು ಯಾವಾಗ ಕಣ್ಮರೆಯಾಗುತ್ತದೆಯೋ ಆ ದೇವರೇ ಬಲ್ಲ.
ಅವಳ ಸಂಕಷ್ಟದ ಬದುಕನ್ನು ಕಂಡು ಸಾಕಷ್ಟು ಸಲ ಅಕ್ಷರ ಮರುಗಿದ್ದಳು.
ತನ್ನ ಬದುಕು ಹೀಗೇನಾದರೂ ಆಗಿಬಿಟ್ಟರೆ ಏನು ಗತಿ?
ಎಂದು ಕೆಲವೊಮ್ಮೆ ಆತಂಕಕ್ಕೆ ಒಳಗಾಗುತ್ತಿದ್ದಳು.
ಆಕೆಯ ಕರುಣಾಜನಕ ಸ್ಥಿತಿಯನ್ನು ನಿತ್ಯ ನೋಡುವ ಅಕ್ಷರಳ ಮನದಲ್ಲಿ ಕೆಲವೊಮ್ಮೆ ಈ ಮದುವೆ ಎಂಬ ಬಂಧನಕ್ಕೆ ಒಳಗಾಗುವುದಿರುವುದೇ ವಾಸಿ ಅಂದುಕೊಳ್ಳುತ್ತಿದ್ದಳು.
ಮದುವೆ ಆದರೆ ಅದು ತನ್ನ ಮನಕ್ಕೊಪ್ಪುವ ಹುಡುಗ ಸಿಕ್ಕರೆ ಮಾತ್ರ ಎಂಬ ನಿರ್ಧಾರವನ್ನು ಆಕೆ ಕೈಗೊಂಡಿದ್ದಳು.
ಆದರೆ, ಎಲ್ಲ ನಾವಂದುಕೊಂಡಂತೆ ನಡೆಯಲು ಈ ಸಮಾಜ ಬಿಡೋದಿಲ್ಲ ಎಂಬ ಸತ್ಯ ಆಕೆಗೆ ಗೊತ್ತಿತ್ತು.
ಹಾಗಾಗಿ ವಯಸ್ಸು ಮೀರುತ್ತಿದ್ದಂತೆ ಆಕೆಯಲ್ಲಿ ಆತಂಕ ಹೆಚ್ಚಾಗತೊಡಗಿತು.
ಒಂದು ಹೆಣ್ಣು ತನ್ನಷ್ಟಕ್ಕೆ ತಾನು ಸ್ವತಂತ್ರವಾಗಿ ಇರಲು ಈ ಸಮಾಜ ಬಿಟ್ಟಿಲ್ಲ.
ಮನಸ್ಸಿಲ್ಲದೆ ಇದ್ದರೂ ವಯಸ್ಸಾಗುತ್ತಿದಂತೆ ವಿವಾಹ ಬಂಧನಕ್ಕೆ ಒಳಪಡಿಸಿ ಬಿಡುತ್ತದೆ.
ಇಲ್ಲವಾದಲ್ಲಿ ಯವ್ವನ ತುಂಬಿ ತುಳುಕುತ್ತಿರುವುದನ್ನು ಕಂಡೊಡನೆ ವೇಶ್ಯಾವಾಟಿಕೆಗೆ ದೂಡಿ ಬಿಡುತ್ತದೆ.
ಎಲ್ಲವನ್ನೂ ಮೆಟ್ಟಿ ನಿಂತು ಒಬ್ಬಂಟಿಯಾಗಿ ಜೀವನ ನಡೆಸುವ ಹೆಣ್ಣು ನೆಮ್ಮದಿಯಿಂದ ಇರೋದಕ್ಕೆ ಈ ಸಮಾಜ ಬಿಡೋದಿಲ್ಲ.
ಸೂಳೆ ಎಂಬ ಹಣೆಪಟ್ಟಿ ಕಟ್ಟಿ ಬಿಡುತ್ತದೆ.
ಹೆಣ್ಣಿನ ಪಾಲಿಗೆ ವೈವಾಹಿಕ ಜೀವನ ಎಂಬುದು ಕೇವಲ ಕಲ್ಪನೆಗಳಿಗೆ ಮಾತ್ರ ಸೀಮಿತ.
ಜಗತ್ತು ಆಧುನಿಕತೆಯ ಕಡೆಗೆ ಮುಖ ಮಾಡಿಕೊಂಡಿದ್ದರೂ ಮಹಿಳೆಯರಿಗೆ ದೊರೆಯಬೇಕಾದ ನಿಜವಾದ ಸ್ವಾತಂತ್ರ್ಯವೇನು ದೊರೆತ್ತಿಲ್ಲ ಎಂಬುದು ಬೇರೆ ಮಾತು.
ಕನಿಷ್ಟ ಬಾಳಸಂಗಾತಿಯನ್ನು ಆಯ್ಕೆ ಮಾಡುವ ಸ್ವಾತಂತ್ರ್ಯವನ್ನು ಆಕೆಗೆ ಕರುಣಿಸಿಲ್ಲ.
ಪ್ರೇಮ ವಿವಾಹಕ್ಕೆ ಸಮಾಜ ಅಘೋಷಿತ ನಿರ್ಬಂಧ ಹೇರಿಬಿಟ್ಟಿದೆ.
ಅದನ್ನು ಬೇಧಿಸಿ ವಿವಾಹವಾಗುವವರಿಗೆ ಮನೆಯವರಿಂದ, ಸಮಾಜದಿಂದ ದೊರೆಯುವ ಸಹಕಾರ ಅಷ್ಟಕಷ್ಟೆ.
ಪ್ರೇಮವಿವಾಹವಾದವರಿಗೆ ಮನೆಯಲ್ಲಿ ಆಶ್ರಯ ದೊರೆಯುವುದು ಕಷ್ಟ.
ಎಲ್ಲೋ ಒಂದಷ್ಟು ಪ್ರೇಮಿಗಳು ಅಪ್ಪ, ಅಮ್ಮನ ಮನವೊಲಿಸಿ ಮತ್ತೆ ಮನೆ ಸೇರಿಕೊಳ್ಳುತ್ತಾರೆ.
ಅದು ಅವರ ಭಾಗ್ಯ ಅನ್ನಬಹುದು.
ಬಹುತೇಕ ಪ್ರೇಮಿಗಳು ಇಂಥಹ ಅದೃಷ್ಟ ಪಡೆದುಕೊಂಡು ಬಂದವರಲ್ಲ.
ಒಂದರ್ಥದಲ್ಲಿ ವಿವಾಹ ವಿಚಾರದಲ್ಲಿ ಹುಡುಗರೇ ಪುಣ್ಯವಂತರು.
ಮನಕ್ಕೊಪ್ಪುವ ಹುಡುಗಿ ಸಿಗದೆ ಇದ್ದಲ್ಲಿ ಸನ್ಯಾಸಿಯಾಗಿ ಉಳಿದು ಬಿಡಬಹುದು.
ಆದರೆ ಹೆಣ್ಣಿಗೆ ಆ ಸ್ವಾತಂತ್ರ್ಯ ಸಮಾಜ ಕರುಣಿಸಿಲ್ಲ.
ವೈವಾಹಿಕ ಜೀವನಕ್ಕೆ ಕಾಲಿಡುವ ವಯಸ್ಸಾಗಿದ್ದರೂ ವಿವಾಹವಾಗದೆ ಇದ್ದರೆ ಆಕೆಯ ನಡತೆ ಸರಿಯಿಲ್ಲ.
ಆಕೆಯಲ್ಲಿ ಏನಾದರೊಂದು ನ್ಯೂನತೆಗಳಿರಬಹುದು ಅದಕ್ಕೆ ಇನ್ನೂ ಮದುವೆಯಾಗಿಲ್ಲ ಅಂತ ಜನ ಆಡಿಕೊಳ್ಳುತ್ತಾರೆ.
ಕೊನೆ ಕೊನೆಗೆ ಆಕೆಯನ್ನು ವೇಶ್ಯೆಯ ರೀತಿ ನೋಡಲು ಪ್ರಾರಂಭಿಸುತ್ತಾರೆ.
ಜನರ ಕೊಂಕು ಮಾತುಗಳಿಗೆ ಕೊನೆಗೊಂದು ದಿನ ಮನಸ್ಸಿಲ್ಲದೆ ಇದ್ದರೂ ಜನರ ಮಾತಿನಿಂದ ತಪ್ಪಿಸಿಕೊಳ್ಳುವುದಕೋಸ್ಕರ ಮದುವೆಯಾಗೋ ನಿರ್ಧಾರಕ್ಕೆ ಬಂದು ಬಿಡುತ್ತಾರೆ.
ಅದು ಇಂದಿನ ಸಾಮಾಜಿಕ ವ್ಯವಸ್ಥೆಯಲ್ಲಿ ಅನಿವಾರ್ಯವೂ ಕೂಡ ಎಂಬ ಸತ್ಯದ ಅರಿವು ಆದಾಗಿನಿಂದ ಆಕೆ ಕಳವಳದಲ್ಲಿ ಕಾಲ ಕಳೆಯತೊಡಗಿದಳು.
ಒಳ್ಳೆಯ ವರ ಸಿಗದೆ ಹೋದರೆ ತನ್ನ ಬದುಕು ಕೂಡ ಶಾರದಕ್ಕನ ಬದುಕಿಗಿಂತ ಭಿನ್ನವಾಗಿರುವುದಿಲ್ಲ ಎಂದು ಆತಂಕಕ್ಕೆ ಒಳಗಾಗುತ್ತಿದ್ದಳು.
ಅಭಿಮನ್ಯುವಿನಲ್ಲಿ ಹಣದ ಕೊರತೆಯೊಂದನ್ನು ಹೊರತು ಪಡಿಸಿದರೆ ಬೇರೆ ಯಾವುದೇ ಕೊರತೆಗಳಿಲ್ಲ.
ಅಭಿಮನ್ಯುವಿನ ಕೈ ಹಿಡಿದರೆ ಬದುಕು ಸುಂದರವಾಗುತ್ತದೆ ಎಂಬ ನಿರ್ಧಾರಕ್ಕೆ ಬಂದುಬಿಟ್ಟಳು.
ಆದರೆ, ಎಲ್ಲಾ ಹುಡುಗರಂತೆ ಅಭಿಮನ್ಯುವಿನ ಮನಸ್ಸು ಬದಲಾಗಿ ಹೋದರೆ ಏನು ಗತಿ?
ಎಂಬ ಆತಂಕ ಅವಳನ್ನು ಕಾಡದೆ ಇರಲಿಲ್ಲ.
ಈಗಿನ ಕಾಲದಲ್ಲಿ ಪ್ರೀತಿಸಿದ್ರೂ ಭಯ, ಪ್ರೀತಿಸದೆ ಇದ್ರೂ ಭಯ.
ಪ್ರೀತಿಸಿದ ಹುಡುಗರೆಲ್ಲ ಮದ್ವೆಯಾಗುತ್ತಾರೆ ಎಂಬ ಭರವಸೆ ನನಗಿಲ್ಲ.
ಪಾಪ, ನನ್ನ ಬಾಲ್ಯದ ಗೆಳತಿ ಗೀತಾ ಪ್ರೀತಿಯ ಬಲೆಗೆ ಬಿದ್ದು ನರಳಾಡ್ತಾ ಇದ್ದಾಳೆ.
ಪ್ರೀತಿಸಿದಾತ ಕೈಗೊಂದು ಮಗು ಕೊಟ್ಟು ಪರಾರಿಯಾದನೇ ಹೊರತು ತಾಳಿಕಟ್ಟಲು ಮುಂದಾಗಿಲ್ಲ.
ಈಗ ಅವಳ ಪಾಡು ನಾಯಿ ಪಾಡು.
ಹೀಗಾದ್ರೆ ಪ್ರೀತಿಯ ಮೇಲೆ ನಂಬಿಕೆ ಇಡೋದಕ್ಕೆ ಸಾಧ್ಯನಾ?
ಪ್ರೀತಿಸಬೇಕೆಂಬ ಮನಸ್ಸಿದೆ.
ಆದರೆ, ಪ್ರೀತಿ ಮಾಡೋನು ಎಲ್ಲಿ ಕೈ ಕೊಟ್ಟು ಬಿಡ್ತಾನೋ ಎಂಬ ಭಯ ಮಾತ್ರ ಕಾಡ್ತಾ ಇದೆ ಅಂದ ಆಕೆ ಮನದೊಳಗಿದ್ದ ತಳಮಳ ತೋಡಿಕೊಂಡಳು. 
ಛೆ. . ಛೇ. .  ಹುಡುಗ ಕೈ ಕೊಟ್ರೆ ಯಾಕೆ ತಲೆ ಕೆಡಿಸಿಕೊಳ್ಬೇಕು?
ಕೈ ಕೊಟ್ರೆ ಕೈಯನ್ನು ಭದ್ರವಾಗಿ ಹಿಡ್ಕೊಂಡ್ರಾಯ್ತು ಅಷ್ಟೆ ಎಂದು ಆಕೆಯನ್ನು ಛೇಡಿಸಿದ.
ನಿನ್ಗೆ ಯಾವತ್ತೂ ತಮಾಷೆನೇ.
ಜೀವನದ ಗಂಭೀರತೆ ನಿನ್ಗೆ ಇನ್ನೂ ಅರ್ಥವಾಗಿಲ್ಲ.
ನಡಿ ಮನೆಗೆ ಹೋಗುವ ಎಂದು ಅಭಿಮನ್ಯುವನ್ನು ಹೊರಡಿಸಿದಳು.
ಇಬ್ಬರು ರಾಜಾಸೀಟ್ ಉದ್ಯಾನವನದ ಮುಂಭಾಗದ ಬೆಟ್ಟಗಳ ಮರೆಯಲ್ಲಿ ಕಣ್ಮರೆಯಾಗಲು ಅಣಿಯಾಗುತ್ತಿದ್ದ ಸೂರ್ಯನಿಗೊಂದು ಗುಡ್‌ಬಾಯ್ ಹೇಳಿ ಸ್ಥಳದಿಂದ ಕಾಲ್ತೆಗೆದರು.
ಪ್ರವಾಸಿ ಮಾಹಿತಿ ಕೇಂದ್ರ ಪ್ರಾರಂಭಿಸಲು ಸಿದ್ಧತೆಗಳನ್ನು ಕೈಗೊಳ್ಳುವುದರಲ್ಲಿ ಅಭಿಮನ್ಯು ಹಲವು ದಿನಗಳನ್ನು ಕಳೆದ.
ಸಮಯಕ್ಕೆ ಸರಿಯಾಗಿ ಬ್ಯಾಂಕ್‌ನಿಂದ ಸಾಲ ದೊರೆಯಿತು.
ಅಕ್ಷರ ಕೊಟ್ಟ ಐವತ್ತು ಸಾವಿರ ರೂಪಾಯಿ ಸಾಕಷ್ಟು ಉಪಯೋಗಕ್ಕೆ ಬಂದಿತ್ತು.
ಹಣದ ಕೊರತೆ ಕಾಡಲಿಲ್ಲ.
ಮಡಿಕೇರಿ ನಗರದ ಎಲ್ಲಾ ಕಡೆಗಳಲ್ಲೂ ಪ್ರದಕ್ಷಿಣೆ ಹಾಕಿ ಕಚೇರಿ ಪ್ರಾರಂಭಿಸಲು ಒಂದು ಸೂಕ್ತವಾದ ಜಾಗ ಕಂಡುಕೊಂಡ.
ಒಂದು ಶುಭಘಳಿಗೆಯಲ್ಲಿ ಕಚೇರಿ ಪ್ರಾರಂಭಗೊಂಡಿತು.
ಸ್ನೇಹಿತರೆಲ್ಲ ಆಗಮಿಸಿ ಗೆಳೆಯನಿಗೆ ಶುಭ ಕೋರಿ ತೆರಳಿದರು.
ಪ್ರವಾಸಿಗರ ಆಗಮನದೊಂದಿಗೆ ಅಭಿಮನ್ಯುವಿನ ವರಮಾನವೂ ಹೆಚ್ಚಾಯಿತು.
ಸ್ನೇಹಿತರೆಲ್ಲರ ನಿರೀಕ್ಷೆಯಂತೆ ಅಭಿಮನ್ಯು ಆರ್ಥಿಕವಾಗಿ ಸದೃಢನಾಗಿ ಎದ್ದು ನಿಂತ.
ವರ್ಷ ಕಳೆಯುವುದರೊಳಗಾಗಿ ಬ್ಯಾಂಕಿನ ಸಾಲ ಮರುಪಾವತಿಸಿ ನೆಮ್ಮದಿಯ ನಿಟ್ಟುಸಿರು ಬಿಟ್ಟ.
ಇದಾದ ಕೆಲವು ತಿಂಗಳುಗಳ ಬಳಿಕ ಅಭಿಮನ್ಯು ಬ್ಯಾಂಕಿನಿಂದ ಮತ್ತೆ ಒಂದಷ್ಟು ಸಾಲ ಪಡೆದು ಕೈಯಲ್ಲಿದ್ದ ಒಂದಷ್ಟು ಹಣ ಬಳಸಿಕೊಂಡು ಗಿಫ್ಟ್‌ಸೆಂಟರ್‌ವೊಂದನ್ನು ಪ್ರಾರಂಭಿಸಲು ನಿರ್ಧರಿಸಿದ.
ಆ ಸಂತಸದ ವಿಚಾರವನ್ನು ಬಾಳಿಗೆ ಬೆಳಕು ತೋರಿದ ಅಕ್ಷರಳಿಗೆ ತಿಳಿಸಲು ಮರೆಯಲಿಲ್ಲ.
ಹಲವು ತಿಂಗಳುಗಳ ಬಳಿಕ ಇಬ್ಬರು ಮತ್ತೆ ರಾಜಾಸೀಟ್ ಉದ್ಯಾನವನದಲ್ಲಿ ಸಂಧಿಸಿದರು.
ಗಿಫ್ಟ್‌ಸೆಂಟರ್ ಪ್ರಾರಂಭಿಸುವ ವಿಚಾರವನ್ನು ಆಕೆಯ ಎದುರು ತೆರೆದಿಟ್ಟ.
ನನ್ಗೆ ತುಂಬಾ ಸಂತೋಷ ಆಗ್ತಾ ಇದೆ.
ಅದಕ್ಕೆ ಕಾರಣಕರ್ತಳು ನೀನು.
ನೀನಿಲ್ಲದೆ ಹೋಗಿದ್ದರೆ ಇಷ್ಟು ಹೊತ್ತಿಗಾಗಲೇ ನನ್ನ ಬದುಕು ಚಿಂತಾಜನಕವಾಗುತಿತ್ತು.
ನೀನು ತೋರಿದ ದಾರಿ, ನೀಡಿದ ಸಹಕಾರ ಮಾರೆಯೋದಕ್ಕೆ ಸಾಧ್ಯವೇ ಇಲ್ಲ ತುಂಬಾ ಅಭಿಮಾನದಿಂದ ಹೇಳಿಕೊಂಡ. 
ಸಾಕು. . ಸಾಕು…, ಮಾತಿನಲ್ಲಿಯೇ ಅರಮನೆ ಕಟ್ಟಿಬಿಡ್ತಿಯ.
ಈಗ ನನ್ನ ನೆನಪು ನಿನ್ಗೆಲ್ಲಿದೆ ಹೇಳು?
ನಿನ್ಗೆ ಕೆಲಸವಿಲ್ಲದ ದಿನಗಳೇ ವಾಸಿ ಇತ್ತು.
ಆಗ ನಿನ್ನ ದರ್ಶನ ವಾರಕ್ಕೊಮ್ಮೆಯಾದರೂ ಆಗ್ತಾ ಇತ್ತು.
ಈಗ ತಿಂಗಳುಗಳು ಸರಿದರೂ ನಿನ್ನ ಭೇಟಿಯಾಗೋ ಭಾಗ್ಯ ದೊರೆಯುತ್ತ ಇಲ್ಲ.
ವ್ಯಾಪಾರ ವಹಿವಾಟು ನಡೆಸಿ ಜೀವನದಲ್ಲಿ ಮುಂದೆ ಬರುವುದಕ್ಕೆ ನನ್ನ ಅಭ್ಯಂತರವಿಲ್ಲ.
ಆದರೆ ನನ್ನಿಂದ ದೂರ ಉಳಿಯುವ ಪ್ರಯತ್ನ ಮಾಡಿದರೆ ಮಾತ್ರ ಖಂಡಿತ ಸಹಿಸೋದಿಲ್ಲ.
ಕೊಂದೇ ಬಿಡ್ತಿನಿ.
ಎಷ್ಟು ತಿಂಗಳಾಯ್ತು ನಮ್ಮಿಬ್ಬರ ಭೇಟಿಯಾಗಿ ನೆನಪಿದೆಯ?
ನನ್ಗೆ ತುಂಬಾ ಕೋಪ ಬರ್ತ ಇದೆ.
ನಾಳೆ ಸಂಜೆಯೊಳಗೆ ನಾನು ರಾಜಾಸೀಟ್‌ನಲ್ಲಿ ನಿನ್ಗೋಸ್ಕರ ಕಾಯ್ತಾ ಇತೇನೆ.
ಪ್ರೀತಿ ಇದ್ದರೆ ಬರ್ಬೊದು.
ಇಲ್ದಿದ್ರೆ ಅವಶ್ಯಕತೆನೇ ಇಲ್ಲ ಮುಂದಿನ ಮಾತಿಗೆ ಅವಕಾಶ ನೀಡದೆ ಅಕ್ಷರ ಸಿಡುಕುತ್ತಾ ಹೊರಟು ಹೋದಳು.
ಅಭಿಮನ್ಯುವಿಗೆ ಏನು ಹೇಳಬೇಕೆಂದೇ ತೋಚಲಿಲ್ಲ.
ಆಕೆ ಈ ರೀತಿ ಸಿಡುಕಿದ್ದನ್ನು ಅಭಿಮನ್ಯು ಎಂದು ನೋಡಿರಲೇ ಇಲ್ಲ.
ಆಘಾತಕೊಳಗಾಗಿ ರಾಜಾಸೀಟ್‌ನ ಕಲ್ಲುಹಾಸಿನ ಬೆಂಚಿಯ ಮೇಲೆ ಕುಳಿತು ದವಡೆಗೆ ಕೈಕೊಟ್ಟು ಯೋಚಿಸುತ್ತಾ ಕಲ್ಲುಬಂಡೆ ಯಂತೆ ಕುಳಿತುಬಿಟ್ಟ.
ಛೇ, ನಾನೆಂತ ದ್ರೋಹಿ.
ಸಹಾಯ ಹಸ್ತ ಚಾಚಿದವಳನ್ನೇ ನೆನೆಸಿಕೊಳ್ಳದಷ್ಟು ಪಾಪಿಯಾಗಿ ಬಿಟ್ಟೆನಲ್ಲ.
ಒಂದರ್ಥದಲ್ಲಿ ಆಕೆ ಸಿಡುಕ್ಕಿದ್ದು ಸರಿಯೆ.
ವ್ಯಾಪಾರ ಪ್ರಾರಂಭ ಮಾಡಿದ್ದಲ್ಲಿಂದ ಆಕೆಯನ್ನು ಭೇಟಿ ಮಾಡಿದ್ದೇ ನೆನಪಿಗೆ ಬರ್ತ ಇಲ್ಲ.
ಅದರರ್ಥ ಅವಳನ್ನ ಮರೆತಂತೆ ಅಲ್ಲವೇ?
ಸಾಧನೆಯ ಮತ್ತೊಂದು ಮೆಟ್ಟಿಲು ಹತ್ತಿ ನಿಂತಾಗ ಮಾತ್ರ ಆಕೆಯ ನೆನಪಾಯಿತು.
ಅಷ್ಟೊಂದು ಸುದೀರ್ಘ ಅವಧಿಯ ನಡುವೆ ಆಕೆ ಹೇಗಿದ್ದಾಳೆಂದು ವಿಚಾರಿಸುವ ಗೋಜಿಗೂ ಹೋಗಲಿಲ್ಲ.
ನಾನೆಂತ ನಿರ್ದಯಿ ತನ್ನನ್ನು ತಾನೇ ಶಪಿಸಿಕೊಂಡ. 
ಇಲ್ಲ ಇನ್ನು ಅಂತಹ ತಪ್ಪುಗಳು ನಡೆಯಕೂಡದು.
ಅದಕ್ಕೆ ಆಸ್ಪದ ಕೊಡಬಾರದು.
ನಾಳೆ ಸಂಜೆ ಭೇಟಿಯಾಗಿ ಆಕೆಯ ಮನವೊಲಿಸಬೇಕು ಎಂದು ನಿರ್ಧರಿಸಿ ದುಃಖದೊಂದಿಗೆ ಮನೆಯ ಕಡೆಗೆ ನಡಿಗೆ ಹಾಕಿದ.
ಮನೆಯಲ್ಲಿ ನೆಮ್ಮದಿ ಇಲ್ಲದ ರಾತ್ರಿ ಕಳೆದ.
ಆಕೆಯ ಮುಂದೆ ತಲೆಬಾಗಿ ಕ್ಷಮಿಸಿಬಿಡು ಅಕ್ಷರ, ಇನ್ನೆಂದು ಈ ರೀತಿ ಆಗೋದಿಲ್ಲ, ಆಗೋದಕ್ಕೆ ಬಿಡೋದಿಲ್ಲ.
ಈ ಒಂದು ಬಾರಿ ಈ ಪಾಪಿಯನ್ನು ಕ್ಷಮಿಸಿ ಬಿಡು ಎಂದು ಆಕೆಯಲ್ಲಿ ಕ್ಷಮಾಪಣೆ ಕೇಳಲು ಸಂಜೆಯಾಗುವುದನ್ನೇ ಕಾಯುತ್ತಾ ಕುಳಿತ್ತಿದ್ದ.
ಸಂಜೆಯಾಗುತ್ತಿದ್ದಂತೆ ಓಡೋಡಿ ರಾಜಾಸೀಟ್ ಉದ್ಯಾನವನ ತಲುಪಿದ.
ಅದಾಗಲೇ ಅಕ್ಷರ ಬಂದು ಅಭಿಮನ್ಯುವಿನ ಹಾದಿ ಕಾಯುತ್ತಾ ಕುಳಿತ್ತಿದ್ದಳು.
ಮೇಡಂ ಅವರಿಗೆ ನನ್ನ ಹೃದಯ ತುಂಬಿದ ನಮಸ್ಕಾರಗಳು.
ತಾವು ಬಂದು ತುಂಬಾ ಹೊತ್ತಾದಂತೆ ಕಾಣ್ತಾ ಇದೆ ಭಯ, ತಮಾಷಿ ಮಿಶ್ರಿತ ಮಾತುಗಳನ್ನಾಡಿದ.
ಹೌದೌದು, ನಿನ್ಗೆ ಕಾಯಿಸೋದಂದ್ರೆ ತುಂಬನೇ ಇಷ್ಟ ಅಲ್ವ?
ನಿನ್ನ ದರ್ಶನಕ್ಕಾಗಿ ತಿಂಗಳುಗಟ್ಟಲೇ ತಾಳ್ಮೆಯಿಂದ ಕಾಯ್ದೆ.
ಅದರ ಮುಂದೆ ಇದೇನು ದೊಡ್ಡದಲ್ಲ ಬಿಡು ಒಂದೆರಡು ಕ್ಷಣ ಮೌನಕ್ಕೆ ಮಾರುಹೋಗಿ ಮತ್ತೆ ಮಾತು ಮುಂದುವರೆಸಿದಳು.
ಇನ್ನು ಮುಂದೆ ದಿನನಿತ್ಯ ನಿನ್ನ ಇಲ್ಲಿಯೇ ಭೇಟಿಯಾಗಲು ಬಯಸ್ತೇನೆ ಅಭಿಮನ್ಯು.
ದಯವಿಟ್ಟು ಇಲ್ಲ ಅನ್ಬೇಡ.
ಎಲ್ಲದಕ್ಕಿಂತ ಹೆಚ್ಚಾಗಿ ನೀನು ಜೀವನಪರ್ಯಂತ ನನ್ನೊಂದಿಗೆ ಇದ್ದು ಬಿಟ್ರೆ ಇನ್ನೂ ಚೆನ್ನ.
ಎಲ್ಲವನ್ನೂ ನಾನು ವಿವರಿಸಿ ಹೇಳೋದಕ್ಕೆ ಹೋಗೋದಿಲ್ಲ.
ನಿನ್ಗೆ ನನ್ನ ಮಾತಿನ ಅರ್ಥ ಗೊತ್ತಾಗಿರಬಹುದೂಂತ ಅಂದ್ಕೋತ್ತಿನಿ.
ನಿನ್ನ ಮನಸ್ಸು, ಹೃದಯ ಯಾವತ್ತೂ ನಗ್ಗೋಸ್ಕರ, ನನಗೊಬ್ಬಳಿಗೋಸ್ಕರ ತುಡಿತಾ ಇರಬೇಕು.
ಪ್ರೀತಿಯ ಮೊದಲ ಪುಟವನ್ನು ಅತ್ಯಂತ ಸೂಕ್ಷ್ಮವಾಗಿ ತೆರೆದಿಟ್ಟು ಪಕ್ಕದಲ್ಲಿಯೇ ಕುಳಿತ ಅಭಿಮನ್ಯುವಿನ ತೋಳನ್ನು ಬಳಸಿ ಆತನ ಹೆಗಲ ಮೇಲೆ ತಲೆ ಇಟ್ಟು ಪ್ರೀತಿಯ ಕಲ್ಪನೆಯಲ್ಲಿ ವಿಹರಿಸತೊಡಗಿದಳು.
ಅಭಿಮನ್ಯು ಮೂಕನಾಗಿ ಕುಳಿತುಬಿಟ್ಟ.
ಆ ದಿನದ ಸಂಜೆಯ ಪ್ರತಿಯೊಂದು ಕ್ಷಣವೂ ಮೌನದಲ್ಲೇ ಕಳೆದು ಹೋಯಿತು.
ಪ್ರೀತಿಯ ಮೊದಲ ಪುಟ ತೆರೆದಿಟ್ಟು ಎರಡನೇ ಪುಟವನ್ನು ಅಭಿಮನ್ಯು ತೆರೆದಿಡುತ್ತಾನೆ ಎಂಬ ಭರವಸೆಯೊಂದಿಗೆ ಉತ್ತರಕ್ಕಾಗಿ ಆಕೆ ಕಾಯುತ್ತಿದ್ದಳೋ ಏನೋ?
ಆದರೆ ಅಭಿಮನ್ಯು ತನ್ನೊಂದಿಗೆ ತಾನೇ ಮಾತಾಡಿಕೊಳ್ಳಲಾಗದ ಸ್ಥಿತಿಯಲ್ಲಿದ್ದ.
ಬಹಳ ಹೊತ್ತಿನವರೆಗೂ ಮೌನದಲ್ಲಿಯೇ ಕಳೆದು ಹೋದ ನಂತರ ವಾಸ್ತವಸ್ಥಿತಿಗೆ ಮರಳಿದ.
ತನ್ನ ಹೆಗಲಮೇಲೆ ತಲೆ‌ಇಟ್ಟು ಕಲ್ಪನಾಲೋಕದಲ್ಲಿ ವಿಹರಿಸುತ್ತಿದ್ದ ಅಕ್ಷರಳನ್ನು ಎಬ್ಬಿಸಿ ಹೊರಡೋಣ ಅಂದ.
ಇಬ್ಬರು ದಾರಿಯುದ್ದಕ್ಕೂ ಒಂದೇ ಒಂದು ಮಾತು ಕೂಡ ಆಡಲಿಲ್ಲ.
ಅಕ್ಷರ ಅಭಿಮನ್ಯುವಿನ ಕೈ ಹಿಡಿದುಕೊಂಡು ಮುಂದಿನ ವೈವಾಹಿಕ ಜೀವನದ ಬಗ್ಗೆ ಕಲ್ಪನೆ ಮಾಡಿಕೊಂಡು ಪುಳಕಿತಳಾಗುತ್ತಿದ್ದಳು.
ಮನೆಯ ಹಾದಿ ಸಮೀಪಿಸುತ್ತಿದ್ದಂತೆ ಹಿಡಿದುಕೊಂಡಿದ್ದ ಕೈಯನ್ನು ಮತ್ತಷ್ಟು ಭದ್ರವಾಗಿ ಹಿಡಿದು ಅಭಿಮನ್ಯು ನನ್ನಿಂದ ತಪ್ಪಾಗಿದ್ರೆ ಕ್ಷಮಿಸಿ ಬಿಡು.
ನೀನಂದ್ರೆ ನನ್ಗೆ ತುಂಬಾ ಇಷ್ಟ.
ನೀನು ನನ್ನ ಕೋರಿಕೆಗೆ ಯಾವುದೇ ಉತ್ತರ ಕೊಟ್ಟಿಲ್ಲ.
ನನ್ಗೇನು ಬೇಸರವಾಗಿಲ್ಲ.
ಇವತ್ತಲ್ಲದಿದ್ದರೂ ಯಾವತ್ತಾದರೊಂದು ದಿನ ನೀನು ನನ್ನ ಪ್ರೀತಿಯನ್ನು ಒಪ್ಕೋತ್ತಿಯ ಎಂಬ ಭರವಸೆ ನನ್ಗಿದೆ.
ಎಂದು ಹೇಳಿ ಮನೆ ಹಾದಿ ತುಳಿದಳು.
ಆ ಹಾದಿಯಲ್ಲಿ ಆಕೆ ಕಣ್ಮರೆಯಾಗುವವರೆಗೂ ಆಕೆಯನ್ನೇ ನೋಡುತ್ತಾ ನಿಂತುಬಿಟ್ಟ.
ಸಂಕಷ್ಟದಲ್ಲಿದ್ದ ಸಂದರ್ಭ ಕೈ ಹಿಡಿದು ಮುನ್ನಡೆಸಿದಾಕೆ ಇಂದು ಪ್ರೀತಿಗಾಗಿ ಹಂಬಲಿಸುತ್ತಿದ್ದ್ದಾಳೆ.
ಆ ಪ್ರೀತಿಯ ಕೋರಿಕೆಯನ್ನು ಸಾರಾಸಗಟಾಗಿ ತಳ್ಳಿಹಾಕಲು ಅಭಿಮನ್ಯುವಿನಿಂದ ಸಾಧ್ಯವಾಗದ ಮಾತು.
ಇನ್ನೇನು ಬದುಕೇ ಮುಗಿದು ಹೋಯಿತು ಎಂಬ ಪರಿಸ್ಥಿತಿಯಲ್ಲಿರುವಾಗ ಬದುಕಿಗೊಂದು ಹೊಸ ಅರ್ಥ ಕಲ್ಪಿಸಿಕೊಟ್ಟವಳೇ ಅವಳು.
ಆಕೆಯ ಸಣ್ಣದೊಂದು ಕೋರಿಕೆಯನ್ನು ಈಡೇರಿಸಲಿಲ್ಲವೆಂದರೆ ಆಕೆ ಎಷ್ಟೊಂದು ನೊಂದುಕೊಳ್ಳುವುದಿಲ್ಲ?
ಅಷ್ಟಕ್ಕೂ ಆಕೆ ಪ್ರೀತಿಸಲು ಅನರ್ಹಳಾದವಳಲ್ಲ.
ಮೊಗೆದಷ್ಟು ತೀರದ ಪ್ರೀತಿ ಆಕೆ ನೀಡಬಲ್ಲಳು.
ಆದರೆ ಸಮಸ್ಯೆ ಎದುರಾಗುತ್ತಿರುವುದೇ ತನ್ನಲ್ಲಿ.
ಆಕೆಯ ಶ್ರೀಮಂತಿಕೆಯ ಎದುರು ನಾನೊಂದು ಹುಲ್ಲುಕಡ್ಡಿ ಮಾತ್ರ.
ಆಕೆಯನ್ನು ಪ್ರೀತಿಸುವ ಅರ್ಹತೆ ನನ್ನಲ್ಲೆಲ್ಲಿದೆ?
ಒಂದ್ವೇಳೆ ಪ್ರೀತಿಸಿದರೂ ಆಕೆಯ ಜೀವನ ಶೈಲಿಗೆ ಹೊಂದಿಕೊಂಡು ಬಾಳ್ವೆ ನಡೆಸುವ ಸಾಮರ್ಥ್ಯ ನನ್ನಲ್ಲೆಲ್ಲಿದೆ?
ನನ್ನ ಜೀವನ ಶೈಲಿಗೆ ಅನಿವಾರ್ಯವಾಗಿ ಅವಳೇ ಹೊಂದಿಕೊಳ್ಳಬೇಕಷ್ಟೆ.
ಇಂಥಹ ಒಂದು ಪರಿಸ್ಥಿತಿಯಲ್ಲಿ ಆಕೆಯನ್ನು ಪ್ರೀತಿಸಿ ವಿವಾಹವಾಗಿ ಆಕೆಯ ಬದುಕನ್ನೇ ಹಾಳುಗೆಡುಹುದು ಸರಿಯೇ?
ಮನದಲ್ಲಿ ಒಂದರ ಮೇಲೊಂದರಂತೆ ಎದ್ದ ಪ್ರಶ್ನೆಗಳಿಂದ ಚಿಂತೆಗೆ ಬಿದ್ದ.
ಪ್ರೀತಿ ಕುರುಡು ಅನ್ನುತ್ತಾರೆ.
ಬಹುಶ: ಇದಕ್ಕೆ ಇರಬಹುದು.
ಯಾರಲ್ಲಿ, ಯಾವಾಗ ಪ್ರೀತಿ ಮೊಳಕೆಯೊಡೆದು ಗಿಡವಾಗಿ, ಮರವಾಗಿ ಬೆಳೆದು ನಿಲ್ಲುತ್ತದೆಯೋ ಹೇಳುವುದೇ ಕಷ್ಟ.
ಅಷ್ಟಕ್ಕೂ ಅಕ್ಷರಳಿಗೆ ಅಭಿಮನ್ಯುವನ್ನು ಪ್ರೀತಿಸುವ ಅನಿವಾರ್ಯತೆ ಯೇನು ಇರಲಿಲ್ಲ.
ಬಯಸಿದ್ದರೆ ನೂರಾರು ಶ್ರೀಮಂತ ಹುಡುಗರು ಆಕೆಯ ಎದುರು ಬಂದು ನಿಲ್ಲುತ್ತಿದ್ದರು.
ಆದರೆ, ಅದೆಲ್ಲ ವನ್ನೂ ಬಿಟ್ಟು ಬಡತನದಲ್ಲಿ ಬಳಲುತ್ತಿರುವ ಅಭಿಮನ್ಯುವಿನ ಕೈ ಹಿಡಿಯಲು ಹೊರಟು ನಿಂತಿದ್ದಾಳೆ.
ಬಹುಶಃ ಶ್ರೀಮಂತಿಕೆಯ ಸವಿಯನ್ನು ಸವಿದವರಿಗೆ ಬಡತನದ ಸವಿಯನ್ನು ಸವಿಯುವ ಮನಸ್ಸಾಗುತ್ತದೋ ಏನೋ!?
ಪ್ರೀತಿ, ವಿಶ್ವಾಸ ಉಳಿದಿರುವುದು ಬಡವರಲ್ಲಿ ಮಾತ್ರ.
ಆರ್ಥಿಕ ಸಮಸ್ಯೆಯೊಂದನ್ನು ಹೊರತು ಪಡಿಸಿದರೆ ಉಳಿದ ಯಾವುದೇ ಸಮಸ್ಯೆಗಳು ಅವರಿಗೆ ಕಾಡುವುದಿಲ್ಲ.
ಪ್ರೀತಿ, ವಿಶ್ವಾಸ ಎಂಬುದು ಶ್ರೀಮಂತರಿಗಿಂತ ಬಡವರಲ್ಲಿಯೇ ಹೆಚ್ಚಾಗಿ ಇದೆ.
ಪ್ರೀತಿ, ವಿಶ್ವಾಸಗಳಿಗೆ ಬೆಲೆ ಕಟ್ಟುವ ಶ್ರೀಮಂತರಿಗಿಂತ ನಿರ್ಮಲವಾದ ಪ್ರೀತಿಯನ್ನು ತೋರ್ಪಡಿಸುವ ಬಡವನಾದ ಅಭಿಮನ್ಯು ತನ್ನ ಪತಿಯಾಗಲು ಅತ್ಯಂತ ಸೂಕ್ತವಾದ ವ್ಯಕ್ತಿ ಎಂಬ ಮಾತು ಆಕೆಯ ಮನದಲ್ಲಿ ಪ್ರತಿಧ್ವನಿಸುತಿತ್ತು.
ತಿಂಗಳುಗಳು ಸರಿದರೂ ಪ್ರೀತಿಯ ವಿಚಾರಕ್ಕೆ ಸಂಬಂಧಿಸಿದಂತೆ ಯಾವುದೇ ಒಂದು ಸ್ಪಷ್ಟ ತೀರ್ಮಾನಕ್ಕೆ ಬರಲು ಅಭಿಮನ್ಯುವಿನಿಂದ ಸಾಧ್ಯವಾಗಲಿಲ್ಲ.
ಅಕ್ಷರ, ನಿನ್ನ ನಾನು ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿ ಮಾಡ್ತೇನೆ ಅಥವಾ ಒಂದೇ ಮಾತಿನಲ್ಲಿ ನಿನ್ನ ಪ್ರೀತಿ ಮಾಡೋದಕ್ಕೆ ನನ್ನಿಂದ ಸಾಧ್ಯವಿಲ್ಲ ಎಂದು ಹೇಳಲು ಅವನಿಂದ ಸಾಧ್ಯವಾಗಲಿಲ್ಲವಾದರೂ ಆಕೆಯ ಕೋರಿಕೆಯಂತೆ ದಿನನಿತ್ಯ ಸಂಜೆ ರಾಜಾಸೀಟ್‌ಗೆ ಭೇಟಿ ನೀಡುವುದನ್ನು ಒಂದು ಪರಿಪಾಠವಾಗಿ ಬೆಳೆಸಿಕೊಂಡ.
ಒಂದು ದಿನ ಇದ್ದಕ್ಕಿದ್ದಂತೆ ಬಾಲ್ಯದ ಗೆಳತಿ ಭಾಗ್ಯಳ ಮನೆಗೆ ಹೊರಟು ನಿಂತ.
ಬಹುದಿನಗಳಿಂದ ಮನದೊಳಗೆ ತೊಳಲಾ ಡುತ್ತಿದ್ದ ಹಲವಾರು ಪ್ರಶ್ನೆಗಳಿಗೆ ಉತ್ತರ ಕಂಡುಕೊಳ್ಳಬೇಕಾದರೆ ಭಾಗ್ಯಳೇ ಸೂಕ್ತವಾದ ವ್ಯಕ್ತಿ ಎಂದು ನಿರ್ಧರಿಸಿ ಆಕೆಯ ಮನೆಯ ಕಡೆಗೆ ಪಯಣ ಬೆಳೆಸಿದ.
ಸುಂದರವಾದ ಪರಿಸರದ ನಡುವೆ ಅಂದವಾದ ಪುಟ್ಟದೊಂದು ಮನೆ.
ಮನೆಯ ಮುಂಭಾಗದಲ್ಲೊಂದು ಸಣ್ಣದಾದ ಹೂ ತೋಟ.
ಭಾಗ್ಯ ತುಂಬಾ ಪರಿಶ್ರಮದಿಂದ ಬೆಳೆಸಿದ ಗುಲಾಬಿ ಗಿಡಗಳಲ್ಲಿ ಹೂ ಅರಳಿ ನಿಂತು ಆ ಮನೆಯ ಅಂದವನ್ನು ಹೆಚ್ಚಿಸಿತು.
ಮನೆಯ ಮುಂಭಾಗದಲ್ಲಿ ಬೆಳೆದು ನಿಂತಿದ್ದ್ದ ಹೂ ಗಿಡಗಳಿಗೆ ನೀರುಣಿಸುತ್ತಿದ್ದ ಭಾಗ್ಯ ಅಭಿಮನ್ಯುವನ್ನು ಕಂಡೊಡನೆ ಓ…, ಅಪರೂಪದ ಅತಿಥಿ ಬಂದ್ಬಿಟ್ಟಿದ್ದಾರೆ. 
ಬಬೇಕು. . ಬಬೇಕು… ಕೊನೆಗೂ ನಮ್ಮ ಮನೆ ದಾರಿ ಗೊತ್ತಾಯ್ತಲ್ಲ ಎಂದು ಹೂ ತೋಟದ ಹಾರೈಕೆಯಿಂದ ಕೊಳೆಯಾಗಿದ್ದ ಕೈಯನ್ನು ತೊಳೆದುಕೊಂಡು ಉಟ್ಟ ಬಟ್ಟೆಯಲ್ಲಿಯೇ ಕೈಯೊರೆಸಿಕೊಂಡು ಅಭಿಮನ್ಯುವಿಗೆ ಶೇಕ್‌ಹ್ಯಾಂಡ್ ಮಾಡಿ ಮನೆಗೆ ಕರೆದೊಯ್ದಳು.
ಮನೆಯೊಳಗಿದ್ದ ಭಾಗ್ಯಳ ಅಮ್ಮ ಮಂಜುಳ ಅಭಿಮನ್ಯುವಿನ ಯೋಗಕ್ಷೇಮ ವಿಚಾರಿಸಿದರು.
ಭಾಗ್ಯಳ ಅಪ್ಪ ರಾಜು ಮನೆಯಲ್ಲಿರುವುದೇ ಅಪರೂಪ.
ಗದ್ದೆ, ತೋಟ ಅಂತ ದುಡಿಯುವುದರಲ್ಲಿಯೇ ಕಾಲ ಕಳೆದು ಬಿಡುತ್ತಿದ್ದರು.
ಬಂದ ಅತಿಥಿಗಳನ್ನೆಲ್ಲ ಉಪಚರಿಸುವ ಜವಾಬ್ದಾರಿಯನ್ನು ಭಾಗ್ಯಳಿಗೆ ವಹಿಸಿದ್ದರು.
ಹೀಗಾಗಿ ಆಕೆಯ ಮನೆಯಲ್ಲಿ ಅಭಿಮನ್ಯುವಿಗೆ ಎಲ್ಲಾ ವಿಚಾರಗಳನ್ನು ಮನಬಿಚ್ಚಿ ಮಾತನಾಡುವ ಮುಕ್ತ ವಾತಾವರಣ ದೊರೆಯಿತು.
ಮಂಜುಳ ಕಾಫಿಯನ್ನು ತಂದಿರಿಸಿ ಇಬ್ಬರು ಮಾತಾಡ್ತಾ ಇರಿ ಎಂದು ಮನೆಯೊಳಗೆ ಹೋಗಿ ಸೇರಿಕೊಂಡರು.
ಕಾಲೇಜು ದಿನಗಳ ನಂತರ ಭಾಗ್ಯಳನ್ನು ಅಭಿಮನ್ಯು ಭೇಟಿ ಮಾಡಿರಲೇ ಇಲ್ಲ.
ಅದಾಗಲೇ ಮೂರುವರೆ ವರ್ಷಗಳು ಸರಿದು ಹೋಗಿತ್ತು.
ಮನೆ ತನ್ಕ ಬಂದ ವಿಚಾರವನ್ನ ನೇರವಾಗಿಯೇ ಹೇಳಿ ಬಿಡ್ತೇನೆ.
ಒಂದು ಪ್ರೀತಿಯ ವಿಚಾರ ನನ್ನ ಇಲ್ಲಿಗೆ ಕರೆತಂದು ನಿಲ್ಲಿಸಿದೆ.
ಅದರ ಬಗ್ಗೆ ಮಾತಾಡಿ ಮನಸ್ಸು ಹಗುರ ಮಾಡಿಕೊಳ್ಳೋಣಾಂತ ಬಂದೆ .
ವಿಷಯನ್ನು ಮೆಲ್ಲನೆ ತೆರೆದಿಟ್ಟ.
ಪ್ರೀತಿಯ ವಿಚಾರದ ಬಗ್ಗೆ ಚರ್ಚೆ ಮಾಡಲು ಇಷ್ಟೊಂದು ದೂರ ಬಂದಿದ್ದಾನೆಂದರೆ ಅಭಿಮನ್ಯುವನ್ನು ಸೆಳೆದವಳು ಯಾರಿರಬಹುದೆಂಬ ಕುತೂಹಲ ಭಾಗ್ಯಳಲ್ಲಿ ಸಹಜವಾಗಿಯೇ ಕೆರಳಿತು.
ಸಾಮಾನ್ಯವಾಗಿ ಯಾವುದೇ ಹುಡುಗಿ ಪ್ರೀತಿಗಾಗಿ ಹಂಬಲಿಸಿದಾಗ ಹಿಂದೆ ಮುಂದೆ ಆಲೋಚಿಸದೆ ಒಪ್ಪಿಗೆ ಕೊಡುತ್ತಿದ್ದವನು ಇಂದು ಪ್ರೀತಿಯ ವಿಚಾರದ ಬಗ್ಗೆ ಚರ್ಚೆ ಮಾಡೋದಕ್ಕೆ ಬಂದಿರುವುದನ್ನು ಕಂಡು ಆಕೆಗೆ ಆಶ್ಚರ್ಯವಾಯಿತು.
ಅಂತೂ ಮತ್ತೊಂದ್ಸಲ ಪ್ರೇಮಲೋಕಕ್ಕೆ ಕಾಲಿಟ್ಟೆ ಅಂದಂಗಾಯ್ತು.
ನಿನ್ನ ಮನಗೆದ್ದ ಹುಡುಗಿ ಯಾರು ಮೊದ್ಲು ಹೇಳು?
ಕುತೂಹಲದಿಂದ ಕೇಳಿದಳು.
ಅಭಿಮನ್ಯು ಹುಡುಗಿಯರಂತೆ ನಾಚಿಕೆಯಿಂದ ತಲೆತಗ್ಗಿಸಿ ಅಕ್ಷರ ಅಂದ.
ಅಕ್ಷರ ಎಂಬ ಮೂರಕ್ಷರ ಕಿವಿಗೆ ಬೀಳುತ್ತಿದ್ದಂತೆ ಭಾಗ್ಯ ತುಂಬಾ ಸಂತೋಷಗೊಂಡಳು.
ಭಾಗ್ಯ, ಅಕ್ಷರ ಒಂದೇ ತರಗತಿಯಲ್ಲಿ, ಒಂದೇ ಬೆಂಚಿನಲ್ಲಿ ಕೂತು ವಿದ್ಯಾಭ್ಯಾಸ ಮುಗಿಸಿದವರು.
ಅಕ್ಷರ ಸಣ್ಣ ವಯಸ್ಸಿನಿಂದ ಇಲ್ಲಿಯ ತನಕ ಎಲ್ಲೆಮೀರಿ ವರ್ತಿಸಿದವಳಲ್ಲ, ಮುಗ್ಧ ಸ್ವಭಾವದವಳು, ಮಗುವಿನಂಥಹ ಮನಸ್ಸು.
ಆಕೆಯ ಕಣ್ಗಳಲ್ಲಿ ಕಣ್ಣೀರ ಹನಿ ನೋಡಲು ಜೋರಾಗಿ ಒಮ್ಮೆ ಮಾತನಾಡಿಸಿದರೂ ಸಾಕು.
ವಯಸ್ಸು ಇಪ್ಪತ್ತಮೂರು ಕಳೆದರೂ ಮಗುವಿನಲ್ಲಿರುವ ಮುಗ್ಧತೆ ಇಂದಿಗೂ ಅಳಿಸಿ ಹೋಗಿಲ್ಲ.
ಅಂಥಹ ಒಂದು ಹುಡುಗಿ ಅಭಿಮನ್ಯುವಿನ ಬಾಳಸಂಗಾತಿಯಾಗಲು ಹೊರಟ್ಟಿದ್ದಾಳೆಂದರೆ ಅದು ಸಂಭ್ರಮ ಪಡುವ ವಿಷಯವಲ್ಲದೆ ಮತ್ತಿನ್ನೇನು?
ಏಯ್ ಅಭಿಮನ್ಯು, ನೀನು ತುಂಬನೇ ಅದೃಷ್ಟವಂತ ಕಣೋ.
ಎಂಥಹ ಒಳ್ಳೆಯ ಹುಡುಗಿ ನಿನ್ಗೆ ಸಿಕ್ಕಿದ್ದಾಳೆ ನೋಡು.
ನೀನು ಜೀವನದಲ್ಲಿ ತುಂಬನೇ ಪುಣ್ಯ ಮಾಡಿಬೇಕು.
ಅಕ್ಷರ ಏನು, ಎತ್ತ ಅಂತ ನಿನ್ಗಿಂತ ಚೆನ್ನಾಗಿ ನನ್ಗೆ ಗೊತ್ತು.
ಅವಳು ನಿನ್ಗೆ ಸೂಕ್ತವಾದ ಜೋಡಿ ಅಕ್ಷರಳ ಬಗ್ಗೆ ಭಾಗ್ಯ ಮೆಚ್ಚುಗೆಯ ಮಾತುಗಳನ್ನಾಡಿದಳು.
ಆಕೆ ಒಳ್ಳೆಯವಳು, ಮಗುವಿನಂಥಹ ಮನಸ್ಸು ಹೊಂದಿದ್ದಾಳೆಂಬ ವಿಚಾರ ಅಭಿಮನ್ಯುವಿಗೂ ಗೊತ್ತು.
ಅವನನ್ನು ಕಾಡುತ್ತಿರುವ ಸಮಸ್ಯೆ ಅದಲ್ಲ.
ಸಮಸ್ಯೆ ಎದುರಾಗಿರುವುದು ಅಕ್ಷರಳನ್ನು ಪ್ರೀತಿಸುವ ಅರ್ಹತೆ ತನಗಿದೆಯೇ?ಎಂಬ ವಿಚಾರದಲ್ಲಿ.
ಅದೊಂದೇ ಒಂದು ವಿಚಾರದಲ್ಲಿ ಅವನು ತೀವ್ರ ತೊಳಲಾಟಕ್ಕೆ ಸಿಲುಕಿಕೊಂಡಿದ್ದ.
ಬದುಕಿನಲ್ಲಿ ಕವಿದುಕೊಂಡಿದ್ದ ಬಡತನದ ಕಾರ್ಮೋಡ ಇತ್ತೀಚೆಗಷ್ಟೇ ಸರಿಯಲು ಪ್ರಾರಂಭಿಸಿದೆ.
ಇಂಥಹ ಪರಿಸ್ಥಿತಿಯಲ್ಲಿ ಪ್ರೀತಿಸಿ ಮದುವೆಯಾದರೆ ಅವಳನ್ನು ಸಂತೋಷವಾಗಿಡಲು ಸಾಧ್ಯವಿಲ್ಲ.
ಇಷ್ಟು ವರ್ಷಗಳ ಕಾಲ ಪ್ರೀತಿಸಿದ ಹತ್ತಾರು ಹುಡುಗಿಯರ ಬಗ್ಗೆ ಅಭಿಮನ್ಯು ಗಂಭೀರವಾಗಿ ಚಿಂತಿಸಲೇ ಇಲ್ಲ.
ಅವರಿಗೊಂದು ಸುಂದರವಾದ ಬದುಕು ಕಟ್ಟಿಕೊಡಬೇಕೆಂಬ ಯೋಚನೆಯೇ ಅವನ ಬಳಿ ಸುಳಿಯಲಿಲ್ಲ.
ಆದರೆ, ಅಕ್ಷರಳನ್ನು ಇನ್ನೂ ಪ್ರೀತಿಸಲು ಪ್ರಾರಂಭಿಸಿಯೇ ಇಲ್ಲ.
ಆವಾಗಲೇ ಆಕೆಯ ಭವಿಷ್ಯದ ಬಗ್ಗೆ ಚಿಂತಿಸುವ ಗೋಜಿಗೆ ಬಿದ್ದುಬಿಟ್ಟ.
ಇಷ್ಟು ವರ್ಷಗಳ ಕಾಲ ಪ್ರೀತಿಸಿದ ಯಾವುದೇ ಹುಡುಗಿಯನ್ನು ಗಂಭೀರವಾಗಿ ಪರಿಗಣಿಸಲಿಲ್ಲ ಎಂದಾದರೆ ಅವೆಲ್ಲವೂ ಟೈಂಪಾಸ್‌ಲವ್ ಅಲ್ವ…!?
ಹಾಗಾದರೆ ನಿಜವಾದ ಪ್ರೀತಿ ಈಗ ಪ್ರಾರಂಭವಾಗುತ್ತಿದೆಯೇ? ಅನ್ನಿಸಿತು. 
ಅಭಿಮನ್ಯುವಿನ ಹೃದಯದ ಮೂಲೆಯಲೆಲ್ಲೋ ಅಕ್ಷರ ಅದಾಗಲೇ ಸದ್ದಿಲ್ಲದೆ ಅಡಗಿ ಕುಳಿತುಬಿಟ್ಟಿದ್ದಳು.
ಆ ವಿಚಾರ ಅರಿವಾದಾಗ ಒಂದು ಕ್ಷಣ ಸಂಭ್ರಮಗೊಂಡು ಅಕ್ಷರಳನ್ನು ಪ್ರೀತಿ ಮಾಡ್ಲಾ?ಎಂದು ಇದ್ದಕ್ಕಿದ್ದಂತೆ ಕೇಳಿಬಿಟ್ಟ.
ಕೇಳೋದಕ್ಕೇನು ಬಂತು, ಅಂಥ ಒಳ್ಳೆಯ ಹುಡುಗಿಯನ್ನ ಕಳ್ಕೊಂಡ್ರೆ ಇನ್ನೆಂದಿಗೂ ಕೂಡ ಹುಡುಕಿದರೂ ಅಂತಹ ಒಳ್ಳೆಯ ಹುಡುಗಿ ನಿನ್ಗೆ ಸಿಗೋದಿಲ್ಲ.
ಪ್ರೀತಿ ಅನ್ನೋದು ಎಲ್ಲಾ ಸಂದರ್ಭದಲ್ಲಿಯೂ ಹುಟ್ಟಿಕೊಳ್ಳೋದಿಲ್ಲ.
ಅಪರೂಪಕ್ಕೆ ಹುಟ್ಟಿಕೊಳ್ಳುವ ಪ್ರೀತಿಯನ್ನು ಅಕ್ಕರೆಯಿಂದ ಸ್ವೀಕರಿಸಬೇಕು.
ಒಂದು ಅರ್ಥಪೂರ್ಣವಾದ ಪ್ರೀತಿಯಿಂದ ಸಿಗುವ ನೆಮ್ಮದಿ, ಸಂತೋಷ ಬೇರೆಲ್ಲೂ ಸಿಗೋದಿಲ್ಲ.
ಜೀವನದಲ್ಲಿ ಸಿಗುವ ಅವಕಾಶಗಳನ್ನು ಸದುಪಯೋಗ ಪಡಿಸಿಕೊಳ್ಬೇಕು.
ಅದು ಬಿಟ್ಟು ಮುಂದಿನ ಜೀವನದ ಬಗ್ಗೆ ಚಿಂತೆ ಮಾಡ್ಕೊಂಡಿದ್ರೆ ಏನು ಲಾಭ ಹೇಳು?
ಅಭಿಮನ್ಯುವಿಗೆ ಪ್ರೀತಿ ಎಂಬುದು ಹೊಸತ್ತಲ್ಲ.
ಅವನ ಜೀವನದಲ್ಲಿ ಎಷ್ಟೊಂದು ಹುಡುಗಿಯರು ಬಂದು ಹೋಗಿಲ್ಲ?
ಲೆಕ್ಕ ಇಡೋದಕ್ಕೂ ಅವನಿಂದ ಸಾಧ್ಯವಾಗಲಿಲ್ಲ.
ಅಷ್ಟೊಂದು ಹುಡುಗಿಯರು ಮಿಂಚುಹುಳದಂತೆ ಬಂದು ಮಿಂಚಿ ಮರೆಯಾಗಿ ಹೋದರು.
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸುತ್ತಿದ್ದವರು ಒಬ್ಬೊಬ್ಬರಾಗಿ ಕೈ ಕೊಡುತ್ತಾ ಹೋದರು.
ಒಬ್ಬಳಿಂದ ಕಳೆದುಕೊಂಡ ಪ್ರೀತಿ ಮತ್ತೊಬ್ಬಳಲ್ಲಿ ಸಿಗಬಹುದೇನೋ ಎಂಬ ನಿರೀಕ್ಷೆಯಲ್ಲಿ ಜೇಡ ನೇಯ್ದ ಬಲೆಗೆ ಬೀಳುವ ಮಿಡತೆಯಂತೆ ಪ್ರೀತಿಯ ಬಲೆಗೆ ಬೀಳುತ್ತಿದ್ದ.
ಅಲ್ಲೂ ಕೂಡ ಅವನಿಗೆ ನಿರಾಸೆ ಕಾದು ಕುಳಿತಿರುತಿತ್ತು.
ಪ್ರೀತಿಸಿದ ಹುಡುಗಿಯರೆಲ್ಲ ಒಂದೆರಡು ಮಕ್ಕಳನ್ನು ಹೆತ್ತು ಅವನ ಕಣ್ಣ ಮುಂದೆಯೇ ಓಡಾಡುತ್ತಿದ್ದಾರೆ.
ಆದರೆ ಒಮ್ಮೆಯೂ ಅವನ ಬಳಿ ಬಂದು ಮಾತಾಡಿಸುವ ಗೋಜಿಗೆ ಹೋಗುತ್ತಿರಲಿಲ್ಲ.
ಆ ನೋವು ಅವನನ್ನು ತೀವ್ರವಾಗಿ ಕಾಡುತಿತ್ತು.
ನನ್ಗೆ ಮದುವೆ ಅಂತ ಆದರೆ ಅದು ನಿನ್ನೊಂದಿಗೆ ಮಾತ್ರ ಎಂದು ಪ್ರೀತಿಸಿದ ಎಲ್ಲಾ ಹುಡುಗಿಯರು ಅಭಿಮನ್ಯುವಿನ ಎದುರು ಪ್ರತಿಜ್ಞೆ ಕೈಗೊಳ್ಳುತ್ತಿದ್ದರು.
ಪ್ರತಿಜ್ಞೆ ಈಡೇರಿಸಿದವರು ಯಾರೂ ಇಲ್ಲ.
ಪ್ರತಿ ಹುಡುಗಿಯರು ಪ್ರೀತಿಯನ್ನು ತಿರಸ್ಕರಿಸಿ ಹೊರಟು ನಿಂತಾಗ ಅಭಿಮನ್ಯುವಿಗೆ ಒಂದಷ್ಟು ದುಃಖವನ್ನು ಉಚಿತವಾಗಿ ನೀಡಿ ಹೋಗುತ್ತಿದ್ದರು.
ಆ ನೋವು ಮರೆಯಲು ಮತ್ತೊಂದು ಪ್ರೀತಿಗಾಗಿ ಹಂಬಲಿಸುತ್ತಿದ್ದ.
ಜೀವನಪರ್ಯಂತ ಎಷ್ಟೇ ಹುಡುಗಿಯರನ್ನು ಪ್ರೀತಿಸಿದರೂ ನೋವು ಮರೆಯಾಗೋದಕ್ಕೆ ಸಾಧ್ಯವಿಲ್ಲವೆಂದು ಕೊನೆಗೊಂದು ದಿನ ತೀರ್ಮಾನಿಸಿ ಹುಡುಗಿಯರ ವಿಷಯದಲ್ಲಿ ತಲೆಹಾಕಿಯೂ ನೋಡಲಿಲ್ಲ.
ಇದೀಗ ಅಭಿಮನ್ಯುವಿನ ಎದುರು ಮತ್ತೊಂದು ಪ್ರೀತಿ ಬಂದು ನಿಂತಿದೆ.
ಆದರೆ, ಆ ಪ್ರೀತಿ ಎಲ್ಲಾ ಪ್ರೀತಿಯಂತಿಲ್ಲ.
ಅಕ್ಷರ ಎಲ್ಲಾ ಹುಡುಗಿಯರಿಗಿಂತ ಭಿನ್ನ ಸ್ವಭಾವದವಳು.
ಅಭಿಮನ್ಯುವಿನ ಜೀವನದಲ್ಲಿ ಹಾದು ಹೋದ ಎಲ್ಲಾ ಹುಡುಗಿಯರು ಜೀವನಕ್ಕೊಂದು ಅರ್ಥವೇ ಇಲ್ಲದಂತೆ ಮಾಡಿ ಹೋದರು.
ಆದರೆ ಅಕ್ಷರ ಅವನ ಜೀವನಕ್ಕೊಂದು ಅರ್ಥ ಕಲ್ಪಿಸಿಕೊಟ್ಟು ಪ್ರೀತಿಗಾಗಿ ಹಂಬಲಿಸುತ್ತಿದ್ದಾಳೆ.
ಕೊನೆಗೂ ಅವಳ ಪ್ರೀತಿಯನ್ನು ತಿರಸ್ಕರಿಸುವ ಮನಸ್ಸಾಗಲಿಲ್ಲ.
ಪ್ರೀತಿಯನ್ನು ಸ್ವೀಕರಿಸುತ್ತೇನೆ, ದೇಹದಲ್ಲಿ ಕೊನೆಯುಸಿರಿರುವವರೆಗೂ ಆಕೆಯನ್ನೇ ಪ್ರೀತಿಸುತ್ತೇನೆಂದು ನಿರ್ಧರಿಸಿದ.
ಪ್ರೀತಿಸುವ ನಿರ್ಧಾರ ಕೈಗೊಂಡನಾದರೂ ಮುಂದುವರೆಯುವ ಧೈರ್ಯ ಸಾಲದಾಯಿತು.
ಮತ್ತೆ ಗೊಂದಲದೊಳಗೆ ಮುಳುಗಿದ ಅಭಿಮನ್ಯು ಭಾಗ್ಯಳ ಕಡೆಗೆ ನೋಟ ಬೀರಿ ನನ್ಗೆ ಪ್ರೀತಿಸೋ ಮನಸ್ಸೇ ಇಲ್ಲ ಎಂಬ ರೀತಿಯಲ್ಲಿ ಮಾತಾಡ್ಬೇಡ.
ನನ್ಗೂ ಕೂಡ ಪ್ರೀತಿ ಅಂದರೇನೆಂಬುದು ಗೊತ್ತಿದೆ.
ಅದರ ಸಿಹಿ-ಕಹಿಗಳೆಷ್ಟಿರುತ್ತವೆ ಎಂಬ ಅನುಭವವೂ ಕೂಡ ಇದೆ.
ನನ್ನ ಜೀವನದಲ್ಲಿ ಅದೆಷ್ಟೊಂದು ಹುಡುಗಿಯರು ಬಂದು ಹೋಗಿಲ್ಲ ಹೇಳು?
ನನಗಿಂತ ಸ್ಥಿತಿವಂತ, ಸ್ಫುರದ್ರೂಪಿ ಹುಡುಗ ಸಿಕ್ಕ ನಂತರ ನನ್ನ ಮರೆತು ಅವರವರ ಹಾದಿ ತುಳಿದುಬಿಟ್ಟರು.
ನಾನು ಮಾತ್ರ ಪ್ರೀತಿಯ ಕನವರಿಕೆಯಲ್ಲಿಯೇ ಕಳೆದು ಹೋದೆ ಹಳೆಯ ನೆನಪುಗಳನ್ನು ಕೆದಕಿ ನೊಂದು ನುಡಿದ.
ಅಭಿಮನ್ಯು ಪ್ರೀತಿಯ ವಿಚಾರದಲ್ಲಿ ಸಾಕಷ್ಟು ನೊಂದಿರುವ ವಿಚಾರ ಭಾಗ್ಯಳಿಗೂ ಕೂಡ ಗೊತ್ತು.
ಆ ಪ್ರೀತಿ ಹೆಚ್ಚು ಕಾಲ ಬಾಳುವುದಿಲ್ಲ ಎಂಬ ಸತ್ಯ ಕೂಡ ಆಕೆಗೆ ಗೊತ್ತಿತ್ತು.
ಅದೊಂದು ಹುಡುಗಾಟಿಕೆಯ ಕಾಲ.
ಆ ವಯಸ್ಸು ಕೇವಲ ಪ್ರೀತಿಯನ್ನು ಬಯಸುತ್ತದೆಯೇ ಹೊರತು ಬದುಕನ್ನಲ್ಲ.
ವಯಸ್ಸಾಗುತ್ತಾ ಹೋದಂತೆ ಪ್ರೀತಿಗಿಂತ ಬದುಕು ಮುಖ್ಯ ಅನ್ನಿಸತೊಡಗುತ್ತದೆ.
ಹುಡುಗಾಟಿಕೆಯ ವಯಸ್ಸಿನಲ್ಲಿ ಪ್ರೀತಿಸಿದ ಹುಡುಗಿಯರೆಲ್ಲ ವಯಸ್ಸಾಗುತ್ತಿದ್ದಂತೆ ಅಭಿಮನ್ಯುವನ್ನು ತೊರೆದು ಬದುಕಿನ ಮಾರ್ಗವನ್ನು ಆಯ್ದುಕೊಂಡರು.
ಬಡವ ಅಭಿಮನ್ಯುವನ್ನು ಮದುವೆಯಾಗಿ ಸುಖ ಅನುಭವಿಸೋದಕ್ಕೆ ಸಾಧ್ಯವಿಲ್ಲವೆಂಬ ಅರಿವು ಪ್ರೀತಿಸಿದ ಹುಡುಗಿಯರಿಗೆಲ್ಲ ಇತ್ತು.
ಹಾಗಾಗಿಯೇ ಪ್ರೀತಿಸಿದ ಎಲ್ಲಾ ಹುಡುಗಿಯರು ಒಂದು ಮಾತು ಆಡದೆ ಅವನನ್ನು ತೊರೆದು ಹೋದರು.
ಆದರೆ, ಅಕ್ಷರ ಹಾಗಲ್ಲ.
ಅವಳೇನು ಸಣ್ಣವಳಲ್ಲ.
ವಯಸ್ಸು ಇಪ್ಪತ್ತಮೂರು ತುಂಬಿ ಇಪ್ಪತ್ತನಾಲ್ಕರ ಕಡೆಗೆ ಓಡುತ್ತಿದೆ.
ಯಾವುದೇ ವಿಚಾರವನ್ನು ಯೋಚಿಸಿ ನಿರ್ಧಾರ ಕೈಗೊಳ್ಳುವಷ್ಟು ಬೆಳೆದು ನಿಂತಿದ್ದಾಳೆ.
ಅವಳಿಗೆ ಅಭಿಮನ್ಯುವಿನ ಬಡತನದ ಬದುಕು ಗೊತ್ತಿದೆ.
ಆ ವಿಚಾರ ಗೊತ್ತಿರುವುದರಿಂದಲೇ ಆಕೆ ಅವನ ಬದುಕಿನಲ್ಲಿ ಬದಲಾವಣೆ ತರಲು ಮುಂದಾಗುತ್ತಿದ್ದಾಳೆ.
ಆರ್ಥಿಕ ಸಂಕಷ್ಟದಲ್ಲಿರುವ ಅಭಿಮನ್ಯುವಿಗೆ ಹೆಗಲಿಗೆ ಹೆಗಲು ಕೊಟ್ಟು ಮುನ್ನಡೆಸುತ್ತಿದ್ದಾಳೆ.
ಅಭಿಮನ್ಯುವನ್ನು ಆರ್ಥಿಕವಾಗಿ ಸುಸ್ಥಿತಿಗೆ ತಂದ ನಂತರ ಮದುವೆಯಾಗಿ ನೆಮ್ಮದಿಯ ಬದುಕು ಕಂಡುಕೊಳ್ಳಬೇಕೆಂಬ ಕನಸು ಕಾಣುತ್ತಾ ಕುಳಿತ್ತಿದ್ದಾಳೆ.
ಇಂತಹ ಒಂದು ಹುಡುಗಿಯ ಕೈ ಹಿಡಿಯುವುದು ಸೌಭಾಗ್ಯವಲ್ಲದೆ ಮತ್ತಿನ್ನೇನು ಅಂದುಕೊಂಡಳು ಭಾಗ್ಯ.
ಅಭಿಮನ್ಯು, ನೀನೇನು ಯೋಚ್ನೆ ಮಾಡ್ಬೇಡ.
ಪ್ರೀತಿ ಮಾಡಿಬಿಡು ಅಷ್ಟೇ.
ಕೆಲವು ಹುಡುಗಿಯರು ಮೋಸ ಮಾಡಿದರು ಅಂತ ಇಡೀ ಸ್ತ್ರೀ ಸಮುದಾಯವನ್ನೇ ಸಂಶಯದಿಂದ ನೋಡೋದು ಸರಿಯಲ್ಲ.
ಒಬ್ಬಳಿಂದ ಕಳೆದುಕೊಂಡ ಪ್ರೀತಿಯನ್ನು ಮತ್ತೊಬ್ಬಳಿಂದ ಪಡೆದುಕೊಳ್ಳಬಹುದು.
ಆ ಸೌಭಾಗ್ಯ ನಿನಗೊದಗಿ ಬಂದಿದೆ.
ಯಾವುದೇ ಸಂಕೋಚವಿಲ್ಲದೆ ಮುಕ್ತ ಮನಸ್ಸಿನಿಂದ ಪ್ರೀತಿಯನ್ನು ಸ್ವೀಕಾರ ಮಾಡು.
ಆಗುವುದೆಲ್ಲ ಒಳ್ಳೆಯದಕ್ಕೆಂದು ಸಾಕ್ಷಾತ್ ಶ್ರೀಕೃಷ್ಣ ಪರಮಾತ್ಮನೇ ಹೇಳಿಲ್ವ?
ಪ್ರತಿಯೊಂದು ಅಂತ್ಯಕ್ಕೂ ಒಂದು ಆರಂಭ ಇರುತ್ತೆ.
ಇದುವರೆಗೆ ನೀನು ಪ್ರೀತಿಸಿದ ಹುಡುಗಿಯರ ಪ್ರೀತಿ ಅಂತ್ಯವಾಗಿದೆ.
ಅದರ ಬಗ್ಗೆ ಚಿಂತಿಸಿ ಫಲವಿಲ್ಲ.
ಅಕ್ಷರ ಇದೀಗ ನಿನ್ನ ಜೀವನದಲ್ಲಿ ಪ್ರೀತಿಯ ಅಕ್ಷರ ಬರೆಯಲು ಹಂಬಲಿಸುತ್ತಿದ್ದಾಳೆ.
ಅವಳಿಗೋಸ್ಕರ ನಿನ್ನ ಹೃದಯದಲ್ಲಿ ಒಂದಿಷ್ಟು ಜಾಗ ಮೀಸಲಿಟ್ಟುಬಿಡು.
ದಯವಿಟ್ಟು ಅವಳ ಕೋರಿಕೆಯನ್ನು ಮಾತ್ರ ತಿರಸ್ಕರಿಸುವ ಮನಸ್ಸು ಮಾಡ್ಬೇಡ ವಿನಯ ಪೂರ್ವಕವಾಗಿ ಕೇಳಿಕೊಂಡಳು.
ಸಾಕಷ್ಟು ಹೊತ್ತು ಆಕೆಯೊಂದಿಗೆ ಮಾತಾಡಿ ಮಾತು ಮುಗಿಸುವಷ್ಟರೊಳಗೆ ಅಭಿಮನ್ಯುವಿನ ಹೃದಯ ಬಡಿತ ಹೆಚ್ಚಾಗತೊಡಗಿತು.
ಒಮ್ಮೆ ಹೃದಯವನ್ನು ತಾಕಿ ನೋಡಿದಾಗ ಅಲ್ಲಿ ಕೇವಲ ಒಂದು ಹೃದಯವಿರಲಿಲ್ಲ.
ಅಕ್ಷರ ಎಂಬ ಮುದ್ದಾದ ಹುಡುಗಿಯ ಹೃದಯವೂ ಸೇರಿಕೊಂಡು ಹೃದಯ ಬಡಿತದ ತೀವ್ರತೆ ಹೆಚ್ಚಿತು.
ಭಾಗ್ಯಳೊಂದಿಗೆ ಮಾತು ಮುಗಿಸಿ ಹೊರಡಲು ಎದ್ದು ನಿಂತ ಅಭಿಮನ್ಯುವನ್ನು ಮನೆಯ ಅಂಗಳದವರೆಗೆ ಬಂದು ಬೀಳ್ಕೊಟ್ಟ ಭಾಗ್ಯ ಆಗಿಂದಾಗೆ ಬರ್ತಾಇರು.
ಇನ್ನೊಂದ್ಸಲ ಬರುವಾಗ ನೀನೊಬ್ಬನೇ ಬರಬೇಡ.
ಜೊತೆಗೆ ನಿನ್ನವಳನ್ನೂ ಕಕೊಂಡು ಬಾ ಎಂದು ಹೇಳಿ ಮುಗುಳ್ನಗೆ ಬೀರಿದಳು.
ದಿನಗಳು ಕ್ಷಣಗಳಂತೆ ಉರುಳಿ ಹೋದವು.
ರಾಜಾಸೀಟ್ ಉದ್ಯಾನವನದಲ್ಲಿ ಮುಸ್ಸಂಜೆ ಹೊತ್ತಲ್ಲಿ ಇಬ್ಬರು ದಿನ ನಿತ್ಯ ತಪ್ಪದೆ ಭೇಟಿಯಾಗುತ್ತಿದ್ದರು.
ಒಂದಷ್ಟು ಹೊತ್ತು ಹರಟೆ ಹೊಡೆದು ಹಿಂತಿರುಗುತ್ತಿದ್ದರು.
ತಿಂಗಳುಗಳು ಸರಿದರೂ ಅಭಿಮನ್ಯು ತನ್ನ ನಿರ್ಧಾರ ಪ್ರಕಟಿಸಲು ಮುಂದಾಗಲಿಲ್ಲ.
ಇಂದಲ್ಲದಿದ್ದರೂ ನಾಳೆಯಾದರೂ ಅಭಿಮನ್ಯು ತನ್ನ ಪ್ರೀತಿಯನ್ನು ಮೆಚ್ಚಿಕೊಳ್ಳುತ್ತಾನೆ.
ಆ ದಿನಗಳು ಆದಷ್ಟು ಬೇಗ ಬರಲಿ ಎಂದು ಅಂಥಹ ಒಂದು ದಿನಕ್ಕಾಗಿ ಅಕ್ಷರ ದಿನನಿತ್ಯ ಕಾಯುತ್ತಿದ್ದಳು.
ದಿನಗಳು ಉರುಳುತ್ತಿದ್ದಂತೆ ಇಬ್ಬರಲ್ಲೂ ಆತ್ಮೀಯತೆ ಮತ್ತಷ್ಟು ಬೆಳೆಯಿತು.
ಅಂದು ಭಾನುವಾರ.
ಬೆಳಗ್ಗೆ ಸ್ವಲ್ಪ ತಡವಾಗಿಯೇ ಎದ್ದ ಅಭಿಮನ್ಯು ಅಮ್ಮನೊಂದಿಗೆ ಹರಟೆಯಲ್ಲಿ ತೊಡಗಿದ್ದ.
ಬೆಡ್‌ರೂಂನಲ್ಲಿಟ್ಟಿದ್ದ ಮೊಬೈಲ್ ಅರಚಿಕೊಳ್ಳುತಿತ್ತು.
ಬೆಡ್‌ರೂಂ ಕಡೆಗೆ ನಡೆದ ಅಭಿಮನ್ಯು ಮೊಬೈಲ್ ಎತ್ತಿಕೊಂಡು ಹಲೋ. . ಅಕ್ಷರ, ಏನು ವಿಶೇಷ?ಕೇಳಿದ. 
ಅಭಿಮನ್ಯು, ನನ್ಗೆ ಮನೆಯಲ್ಲಿ ತುಂಬಾ ಬೋರ್ ಆಗ್ತಾ ಇದೆ ಕಣೋ.
ಎಲ್ಲಿಗಾದ್ರೂ ಹೊರಗೆ ಹೋಗೋಣ ಅನ್ನಿಸ್ತಾ ಇದೆ.
ದುಬಾರೆಗೆ ಹೋಗೋಣ್ವ? ಕೇಳಿದಳು. 
ಮನೆಯಲ್ಲಿದ್ದು ಬೋರ್ ಅನ್ನುವುದಕ್ಕಿಂತ ಹೆಚ್ಚಾಗಿ ಆಕೆಗೆ ಅಭಿಮನ್ಯುವಿನೊಂದಿಗೆ ಕಾಲ ಕಳೆಯಬೇಕಿತ್ತು.
ಮನಬಿಚ್ಚಿ ಮಾತಾಡಬೇಕಾಗಿತ್ತು.
ಒಂದಷ್ಟು ದೂರ ಒಟ್ಟಿಗೆ ಪಯಣ ಬೆಳೆಸಿದರೆ ಮನಸ್ಸು ಮತ್ತಷ್ಟು ಹತ್ತಿರವಾಗುತ್ತದೆ ಎಂಬ ನಂಬಿಕೆ ಆಕೆಯದ್ದು.
ಅಭಿಮನ್ಯುವಿಗೆ ಆಕೆಯೊಂದಿಗೆ ಹೊರಡುವ ಉತ್ಸಾಹ ಇದ್ದರೂ ಮನದಲ್ಲೊಂದು ಅಳುಕು ಇತ್ತು.
ಎಲ್ಲಿ ಯಾರಾದರು ನೋಡಿ ಬಿಡುತ್ತಾರೋ?
ಮುಂದೇನು ರಾದ್ಧಾಂತವಾಗಿ ಬಿಡುತ್ತದೆಯೋ ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಹಾಗಾಗಿ ಆಕೆಯ ಕೋರಿಕೆಯನ್ನು ನಯವಾಗಿ ತಿರಸ್ಕರಿಸಲು ಮುಂದಾದ.
ಅಷ್ಟೊಂದು ದೂರ ಯಾಕೆ?
ದಿನಾ ಭೇಟಿಯಾಗೋ ರಾಜಾಸೀಟ್ ಸಾಲದ ಕಾಲಹರಣ ಮಾಡೋದಕ್ಕೆ?
ನೆನಸಿಕೊಂಡಾಗಲೆಲ್ಲ ರಾಜಾಸೀಟ್‌ಗೆ ಹೋಗಿ ಬರಬಹುದು.
ಆದರೆ ದುಬಾರೆಗೆ ದಿನಾ ಹೋಗೋದಕ್ಕೆ ಸಾಧ್ಯವಾಗೋದಿಲ್ಲ.
ಒಂದ್ಸಲ ಹೋಗಿ ಬರೋಣ.
ಲೈಫಲ್ಲಿ ಸ್ವಲ್ಪನಾದ್ರೂ ಚೇಂಜಸ್ಸ್ ಬೇಡ್ವ?
ನೀನು ಬರ್ಲೆ ಬೇಕು.
ಇಲ್ಲದ ನೆಪ ಹೇಳ್ಬೇಡ.
ನಾನಂತು ರೆಡಿಯಾಗಿ ನಿಂತಿದ್ದೇನೆ, ನೀನು ಆದಷ್ಟು ಬೇಗ ರೆಡಿಯಾಗು.
ಟೌನಲ್ಲಿ ನಿನ್ಗೋಸ್ಕರ ಕಾಯ್ತಾ ಇರ್ತೆನೆ .
ಅಭಿಮನ್ಯುವಿಗೆ ಮರುಮಾತನಾಡಲು ಅವಕಾಶ ನೀಡದೆ ಸಂಭಾಷಣೆ ಮೊಟಕುಗೊಳಿಸಿ ಹೊರಟು ನಿಂತಳು.
ಯಾವ ಗ್ರಹಚಾರ ಕಾದಿದೆಯೋ ಎಂದು ಮನದಲ್ಲೇ ಗೊಣಗುತ್ತಾ ಅಭಿಮನ್ಯು ತರಾತುರಿಯಲ್ಲಿ ತಯಾರಾಗಿ ನಗರದ ಕಡೆಗೆ ನಡಿಗೆ ಹಾಕಿದ.
ಅದಾಗಲೇ ಅಕ್ಷರ ಅಭಿಮನ್ಯುವಿನ ಹಾದಿ ಕಾಯುತ್ತಾ ಕುಳಿತ್ತಿದ್ದಳು.
ಇಬ್ಬರು ಕಾರಿನಲ್ಲಿ ದುಬಾರೆ ಕಡೆಗೆ ಪಯಣ ಬೆಳೆಸಿದರು.
ಅಕ್ಷರ ಡ್ರೈವ್ ಮಾಡುತ್ತಿದ್ದಳು.
ಪಕ್ಕದಲ್ಲಿಯೇ ಅಭಿಮನ್ಯು ಕುಳಿತ್ತಿದ್ದ.
ಒಂದು ತಾಸಿನ ಬಳಿಕ ದುಬಾರೆ ಪ್ರವಾಸಿ ತಾಣವನ್ನು ಸೇರಿಕೊಂಡರು.
ದುಬಾರೆಗೆ ಕಾಲಿಡುತ್ತಿದ್ದಂತೆ ಜುಳು. . ಜುಳು… ನಿನಾದಗೈಯುತ್ತಾ ಹರಿಯುತ್ತಿದ್ದ ಕಾವೇರಿಯ ದರ್ಶನವಾಯಿತು.
ಮಳೆಗಾಲ ಕಳೆದು ನಾಲ್ಕೈದು ತಿಂಗಳು ಸರಿದ ಹಿನ್ನೆಲೆಯಲ್ಲಿ ನದಿಯಲ್ಲಿ ನೀರಿನ ಹರಿಯುವಿಕೆ ಪ್ರಮಾಣ ಸಾಕಷ್ಟು ಕಡಿಮೆಯಾಗಿತ್ತು.
ಮಳೆಗಾಲದಲ್ಲಿ ನದಿಯ ಒಂದು ದಡದಿಂದ ಮತ್ತೊಂದು ದಡಕ್ಕೆ ತೆರಳಬೇಕಾದರೆ ಬೋಟ್‌ನ ಸಹಕಾರ ಪಡೆಯಲೇ ಬೇಕು.
ಬೇಸಿಗೆಯಲ್ಲಿ ಆ ಸಮಸ್ಯೆ ಇಲ್ಲ.
ನದಿಯಲ್ಲಿ ನೀರು ಕಡಿಮೆ ಇರುವುದರಿಂದ ಕಾಲ್ನಡಿಗೆಯಲ್ಲಿಯೇ ತೆರಳಬಹುದು.
ನದಿ ನೀರಿನಲ್ಲಿ ಆಟವಾಡುತ್ತಲೇ ದುಬಾರೆ ಆನೆ ತರಬೇತಿ ಶಿಬಿರಕ್ಕೆ ಕಾಲಿಟ್ಟರು.
ಆನೆ ತರಬೇತಿ ಶಿಬಿರದಲ್ಲಿ ಸಾಕಾನೆಯ ಬೆನ್ನೇರಿ ಒಂದಷ್ಟು ಹೊತ್ತು ಕಾಡಿನಲ್ಲಿ ಸಂಚರಿಸಿ ಪ್ರಕೃತಿಯ ಸೊಬಗನ್ನು ಸವಿದರು.
ಆನೆಯ ಮೇಲೆ ಕುಳಿತ ಇಬ್ಬರಿಗೆ ಮದುವೆಯ ದಿಬ್ಬಣದಲ್ಲಿ ಹೊರಟ್ಟಿದ್ದೇವೇನೋ ಎಂದು ಅನ್ನಿಸಿತು.
ಅಷ್ಟೂ ಹೊತ್ತು ಇಬ್ಬರು ಮಾತಾಡಿಕೊಳ್ಳದೆ ತಮ್ಮದೇ ಲೋಕದಲ್ಲಿ ಸಿಹಿಯಾದ ಕಲ್ಪನೆಯಲ್ಲಿ ವಿಹರಿಸಿದರು.
ಆನೆಯ ಮೇಲಿಂದ ಇಳಿದು ಬರುವಷ್ಟರೊಳಗೆ ಸೂರ್ಯ ನೆತ್ತಿಯ ಮೇಲೆ ಬಂದು ನಿಲ್ಲೋದಕ್ಕೆ ಪ್ರಾರಂಭಿಸಿದ.
ದುಬಾರೆಯಲ್ಲಿ ಹೊತ್ತು ಕಳೆದು ಹೋಗಿದ್ದೇ ಅನುಭವಕ್ಕೆ ಬರಲಿಲ್ಲ.
ಅಕ್ಷರ ಆದಷ್ಟು ಬೇಗ ಮನೆ ಸೇರಿಕೊಳ್ಳುವ ತವಕದಲ್ಲಿದ್ದಳು.
ಮಧ್ಯಾಹ್ನದೊಳಗೆ ಮನೆಗೆ ಬರುತ್ತೇನೆಂದು ಮನೆಗೆ ತಿಳಿಸಿ ಹೊರಟ್ಟಿದ್ದಳು.
ಸೂರ್ಯ ನೆತ್ತಿಯ ಮೇಲೆ ಬಂದು ನಿಲ್ಲುತ್ತಿದ್ದಂತೆ ಹೊರಡೋಣ, ಬಂದು ತುಂಬಾ ಹೊತ್ತಾಯ್ತು ಅಂದಳು.
ಒಲ್ಲದ ಮನಸ್ಸಿನಿಂದ ದುಬಾರೆಗೆ ಆಗಮಿಸಿದ ಅಭಿಮನ್ಯು, ನಿಸರ್ಗ ಸೌಂದರ್ಯವನ್ನು ಕಂಡು ಬೆರಗಾಗಿ ಮತ್ತೊಂದಷ್ಟು ಹೊತ್ತು ಇಲ್ಲಿಯೇ ಕಾಲ ಕಾಳೆದು ಬಿಡಬೇಕು.
ಇನ್ನು ದುಬಾರೆಯ ದರುಶನ ಮಾಡುವುದಕ್ಕೆ ಅವಕಾಶ ಸಿಗುತ್ತದೆಯೋ ಇಲ್ಲವೋ?ಯಾರಿಗೆ ಗೊತ್ತು?
ಮಡಿಕೇರಿಗೆ ಹೋಗಿ ಮಾಡುವುದಕ್ಕೇನು ಕೆಲಸವಿಲ್ಲ.
ಸಂಜೆ ತನಕ ನಿಶ್ಚಿಂತೆಯಿಂದ ನಿಸರ್ಗದ ಸೆರಗಿನಲ್ಲಿ ಆಕೆಯೊಂದಿಗೆ ಹರಟುತ್ತಾ ಕುಳಿತು ಬಿಡಬೇಕೆನ್ನಿಸಿತು.
ಅಷ್ಟೊಂದು ಅರ್ಜೆಂಟಾ?
ಯಾಕೋ ಇಲ್ಲಿಂದ ಹೋಗೋದಕ್ಕೇ ಮನಸ್ಸಾಗ್ತಾ ಇಲ್ಲ.
ಸಂಜೆ ತನ್ಕ ಇಲ್ಲೇ ಇದ್ದು ಬಿಡುವ.ಏನಂತಿಯ?
ಮನದ ಇಂಗಿತ ತೋಡಿಕೊಂಡ.
ಅಭಿಮನ್ಯುವಿನಿಂದ ಪ್ರೀತಿಯ ವಿಚಾರದ ಬಗ್ಗೆ ಬಾಯಿ ಬಿಡಿಸಲು ಇದೇ ಸೂಕ್ತವಾದ ಸಮಯ ಅಂದುಕೊಂಡಳು.
ಅಭಿಮನ್ಯು ಎಂದಿಗೂ ಇಷ್ಟೊಂದು ಸಂತೋಷವಾಗಿ ತನ್ನೊಂದಿಗೆ ಕಾಲ ಕಳೆದಿಲ್ಲ.
ರಾಜಾಸೀಟ್‌ನಲ್ಲಿ ಹೊರಡೋಣ ಎಂಬ ಒಂದು ಮಾತು ಕೇಳಿದೊಡನೆ ಎದ್ದು ನಿಂತು ಬಿಡುತ್ತಿದ್ದ.
ಆದರೆ, ಅವನೇ ಇಂದು ಇನ್ನೊಂದಷ್ಟು ಹೊತ್ತು ಕಾಲ ಕಳೆಯೋಣ ಅನ್ನುತ್ತಿದ್ದಾನೆ.
ಇದು ಪ್ರೀತಿಯನ್ನು ಪರೀಕ್ಷೆಗೊಡ್ಡಲು ಸೂಕ್ತ ಸಮಯವಲ್ಲದೆ ಮತ್ತಿನ್ನೇನು?
ಇವತ್ತು ಏನೇ ಆದರೂ ಅಭಿಮನ್ಯುವಿನಿಂದ ಪ್ರೀತಿಯ ವಿಚಾರದಲ್ಲಿ ಒಂದು ಅಂತಿಮ ತೀರ್ಮಾನವನ್ನು ಹೊರ ಬೀಳಿಸಬೇಕೆಂದು ನಿರ್ಧರಿಸಿದಳು.
ನಿನ್ನೊಂದಿಗೆ ಸಂಜೆ ತನಕ ಏನು?
ಇಡೀ ಜೀವನವನ್ನೇ ಕಳೆಯಬೇಕೆಂದು ತೀರ್ಮಾನಿಸಿಯಾಗಿದೆ.
ಆದರೆ, ಇಂದು ಸಂಜೆಯ ತನಕ ನಿನ್ನೊಂದಿಗೆ ಕಾಲ ಕಳೆಯಬೇಕಾದರೆ ನಂದೊಂದು ಷರತ್ತು ಇದೆ.
ಅದನ್ನ ನೆರವೇರಿಸುವುದಾದರೆ ಮಾತ್ರ ಇತೇನೆ.
“ಆಯ್ತು, ಅದೇನೂಂತು ಮೊದ್ಲು ಹೇಳು”
“ಸದಾ ನಿನ್ನೊಂದಿಗೆ ಇರಬೇಕಾದ್ರೆ ಆದಷ್ಟು ಬೇಗ ನನ್ನ ಮನೆತುಂಬಿಸ್ಕೋಬಿಡು.
ಇಲ್ದಿದ್ರೆ ಹೀಗೆ ತರಾತುರಿಯಲ್ಲಿ ಹೋಗೋದು ನಿತ್ಯದ ಕಾಯಕವಾಗಿ ಬಿಡುತ್ತೆ”ಹಲವು ತಿಂಗಳುಗಳ ಬಳಿಕ ಮತ್ತೆ ಪ್ರೀತಿಯ ವಿಷಯ ತೆರೆದಿಟ್ಟಳು.
ಆದರೆ, ಇಂದು ಆಕೆ ಪ್ರೀತಿಯ ಮತ್ತೊಂದು ಮೆಟ್ಟಿಲು ಹತ್ತಿ ನಿಂತಿದ್ದಳು.
ಅದು ಮದುವೆ.
ಒಂದು ಬಾರಿ ಪ್ರೀತಿಗಾಗಿ ಕೋರಿಕೆ ಸಲ್ಲಿಸಿದ್ದಳು.
ಅಭಿಮನ್ಯುವಿನಿಂದ ಇದುವರೆಗೂ ಯಾವುದೇ ಉತ್ತರ ಬಾರದೆ ಇದ್ದರೂ ಸಹ ಆಕೆ ಮದುವೆಯ ಪ್ರಸ್ತಾಪ ಮುಂದಿಟ್ಟಳು.
ಪ್ರೀತಿಗಾಗಿ ಹಂಬಲಿಸಿದಾಗ ಅಭಿಮನ್ಯು ಆ ಕೋರಿಕೆಯನ್ನು ಸಾರಾಸಗಟಾಗಿ ತಳ್ಳಿ ಹಾಕಲಿಲ್ಲ.
ಹಾಗಾದರೆ ತನ್ನ ಮೇಲೆ ಪ್ರೀತಿ ಇದೆ ಅಂದಂತಾಯಿತಲ್ಲ?ಎಂದು ಅಂದುಕೊಂಡಿದ್ದಳು.
ಪ್ರೀತಿಯನ್ನು ಜೀವಂತವಾಗಿಟ್ಟುಕೊಳ್ಳೋದಕ್ಕೆ ಅದೊಂದೇ ಆಕೆಗೆ ಸಾಕಾಗಿತ್ತು.
ಇಂದಲ್ಲದಿದ್ದರೂ ನಾಳೆಯಾದರೂ ಅಭಿಮನ್ಯು ತನ್ನವನಾಗುತ್ತಾನೆಂಬ ಭರವಸೆಯಲ್ಲಿ ಬದುಕು ಸಾಗಿಸುತ್ತಿದ್ದಳು.
ಆದರೆ, ಆ ಭರವಸೆಯಲ್ಲಿ ಎಷ್ಟು ದಿನಾಂತ ಕಾಲ ಕಳೆಯೋದಕ್ಕೆ ಸಾಧ್ಯ?
ಆದಷ್ಟು ಬೇಗ ಅಂಥಹ ಒಂದು ಸುಂದರ ಗಳಿಗೆ ಎದುರು ಬಂದು ನಿಂತು ಬಿಡಲಿ ಅನ್ನಿಸಿತು.
ಅಭಿಮನ್ಯು ತನ್ನನ್ನು ಬಾಚಿ ತಬ್ಬಿಕೊಂಡು ಅಕ್ಷರ, ನಿನ್ನ ನಾನು ತುಂಬಾ ತುಂಬ ಪ್ರೀತಿ ಮಾಡ್ತೇನೆ ಕಣೆ.
ಈ ಜಗತ್ತಿನಲ್ಲಿ ಯಾರೂ ಕೊಡದಷ್ಟು ಪ್ರೀತಿ ಕೊಡ್ತೇನೆ ಎಂದು ಈ ಕ್ಷಣದಲ್ಲಿಯೇ ಹೇಳಿ ಬಿಡಲಿ ದೇವರೇ ಎಂದು ಮನೊದೊಳಗೆ ದೇವರನ್ನು ಪ್ರಾರ್ಥಿಸಿದಳು.
ಆಕೆಯ ಪ್ರಾರ್ಥನೆ ದೇವಲೋಕದಲ್ಲಿರುವ ದೇವಾನುದೇವತೆಗಳ ಮನ ತಟ್ಟಿತೋ ಏನೋ ಅಭಿಮನ್ಯು ಮನದೊಳಗೆ ಹುದುಗಿಟ್ಟುಕೊಂಡಿದ್ದ ಪ್ರೀತಿಯನ್ನು ತೆರೆದಿಡುವ ಮನಸ್ಸನ್ನು ಕೊನೆಗೂ ಮಾಡಿದ.
“ಅಕ್ಷರ, ನೀನಂದ್ರೆ ನನ್ಗೆ ತುಂಬಾ ಇಷ್ಟ.
ನಿನ್ನನ್ನ ನನಗಿಂತ ಹೆಚ್ಚಾಗಿ ಪ್ರೀತಿ ಮಾಡ್ತೇನೆ.
ಆದರೆ, ನಿನ್ನ ಪಡೆದುಕೊಳ್ಳುವಷ್ಟು ಪುಣ್ಯವಂತ ನಾನಲ್ಲ.
ಜೀವನ ಪರ್ಯಂತ ನಿನ್ನ ಪ್ರೀತಿ ಮಾಡ್ತನೇ ಇತೇನೆ.
ಆದರೆ, ಮದುವೆಯ ಮಾತು ಮಾತ್ರ ಆಡ್ಬೇಡ.
ನಿನ್ನ ಆಸ್ತಿ, ಅಂತಸ್ತಿಗೆ ತಕ್ಕಂತಹ ಹುಡುಗನನ್ನು ನೋಡಿಕೊಳ್ಳುವುದು ನಿನ್ನ ಬಾಳಿಗೆ ಒಳ್ಳೆಯದ್ದು”.
ಹೃದಯದೊಳಗಿದ್ದ ಪ್ರೀತಿ ಮಾತಾಗಿ ಹೊರ ಹೊಮ್ಮಿತು.
ಅಭಿಮನ್ಯು ಆಕೆಗೋಸ್ಕರ ಜೀವ ಕೊಡುವಷ್ಟರ ಮಟ್ಟಿಗೆ ಆಕೆಯನ್ನು ಇನ್ನಿಲ್ಲದಂತೆ ಮನದಲ್ಲಿ ಪ್ರೀತಿಸುತ್ತಿದ್ದಾನೆ, ಆಕೆಯನ್ನು ಮನದಲ್ಲಿಟ್ಟು ಪೂಜಿಸುತ್ತಿದ್ದಾನೆ.
ಆಕೆಯನ್ನು ಬಾಳಸಂಗಾತಿಯನ್ನಾಗಿ ಸ್ವೀಕರಿಸಲು ಮನಸ್ಸು ತುದಿಗಾಲಲ್ಲಿ ನಿಂತಿದ್ದರೂ ಬಡತನ ಎಂಬುದು ಅಡ್ಡ ಬಂದು ನಿಂತು ಬಿಟ್ಟಿತು.
ತನಗೋಸ್ಕರ ಆಕೆ ಏನೆಲ್ಲಾ ಕಷ್ಟ ಪಟ್ಟಿಲ್ಲ?
ಕೇವಲ ತನ್ನೊಬ್ಬನ ಸಂತೋಷಕೋಸ್ಕರ.
ಆಕೆಯ ಸಂತೋಷವನ್ನೂ ಕೂಡ ತಾನು ಬಯಸಬೇಕು.
ಆಕೆ ತನ್ನನ್ನು ಮದುವೆಯಾದರೆ ನೆಮ್ಮದಿಯಿಂದ ಬದುಕು ನಡೆಸಲು ಸಾಧ್ಯವೇ?
ಬಡವರಿಗೆ ಶ್ರೀಮಂತಿಕೆ ಒಗ್ಗಿ ಹೋಗುತ್ತದೆ.
ಆದರೆ, ಶ್ರೀಮಂತರು ಬಡತನಕ್ಕೆ ಒಗ್ಗಿಕೊಂಡು ಬದುಕು ನಡೆಸೋದಿದೆಯಲ್ಲ ಅದು ತುಂಬಾ ಕಷ್ಟದ ಮಾತು.
ಆಕೆ ತನ್ನ ಬಾಳಸಂಗಾತಿಯಾಗಿ ಕಾಲಿಟ್ಟ ದಿನದಿಂದ ಆಕೆಯೊಡೊನೆ ಸಮಸ್ಯೆ, ನೋವು, ದುಃಖ ಹಿಂಬಾಲಿಸಿಕೊಂಡು ಬಂದು ಬಿಡುತ್ತದೆ.
ಆಕೆಯ ಒಳಿತಿಗಾಗಿ ಪ್ರೀತಿಯನ್ನು ತ್ಯಾಗ ಮಾಡುವುದೇ ಒಳ್ಳೆಯದ್ದು.
ಪ್ರೀತಿಯನ್ನು ಪಡೆದುಕೊಳ್ಳುವಾಗ ಸಿಗುವ ಸಂತೋಷಕ್ಕಿಂತ ತ್ಯಾಗ ಮಾಡುವಾಗ ಸಿಗುವ ಸಂತೋಷ ದುಪ್ಪಟ್ಟಾಗಿರುತ್ತದೆ.
ಆ ಕ್ಷಣಕ್ಕೆ ಒಂದಿಷ್ಟು ದುಃಖ ಆವರಿಸಿಕೊಳ್ಳಬಹುದು.
ಆ ದುಃಖ ಮರೆಯಾಗಲು ಹೆಚ್ಚು ಸಮಯ ಬೇಕಾಗಿಲ್ಲ.
ಆಕೆಯ ಒಳಿತಿಗಾಗಿ ಪ್ರೀತಿ ತ್ಯಾಗ ಮಾಡಿ ಆಕೆಯ ಕನವರಿಕೆಯಲ್ಲಿಯೇ ಇಡೀ ಜೀವನ ಕಳೆದುಬಿಡಬೇಕೆಂದು ಆ ಕ್ಷಣಕ್ಕೆ ಅಭಿಮನ್ಯುವಿಗೆ ಅನ್ನಿಸಿತು.
ಆಕೆಯ ಆಸ್ತಿ, ಅಂತಸ್ತಿನ ಎದುರು ಅಭಿಮನ್ಯು ಒಬ್ಬ ಮಿಂಚು ಹುಳು ಮಾತ್ರ.
ಆಕೆಯ ಆಸ್ತಿ, ಅಂತಸ್ತಿನ ಬೆಳಕಿನ ಮುಂದೆ ಆ ಮಿಂಚು ಹುಳುವಿನ ಬೆಳಕು ಕಾಣಲು ಸಾಧ್ಯವೇ?
ಅಷ್ಟಕ್ಕೂ ಆಕೆಯನ್ನು ಪ್ರೀತಿಸಿ ಮದುವೆಯಾಗುವ ನಿರ್ಧಾರ ಕೈಗೊಂಡರೂ ಮದುವೆ ನಡೆಯುತ್ತದೆ ಎಂಬ ಭರವಸೆ ಅಭಿಮನ್ಯುವಿನಲಿಲ್ಲ.
ಅಭಿಮನ್ಯುವಿಗೆ ಅವಳಪ್ಪನ ಸ್ವಭಾವ ಗೊತ್ತು.
ಆಗಿಂದಾಗೆ ಅಭಿಮನ್ಯುವಿನ ಗಿಫ್ಟ್‌ಸೆಂಟರ್‌ಗೆ ಬಂದು ಏನೋದರೊಂದು ಗಿಫ್ಟ್ ಖರೀದಿ ಮಾಡಿಕೊಂಡು ಹೋಗುತ್ತಾರೆ.
ಆ ಗಿಫ್ಟ್ ಸೆಂಟರ್‌ಗೆ ಬರುವ ಜೋಡಿಗಳು ಹೆಗಲಿಗೆ ಹೆಗಲು ಹಾಕಿಕೊಂಡರೂ ಅದನ್ನು ಸಹಿಸಿಕೊಳ್ಳುತ್ತಿರಲಿಲ್ಲ.
ನಿಮ್ಮ ರೊಮ್ಯಾನ್ಸ್ ರೂಂವೊಳಗೆ ಇಟ್ಕೊಳ್ಳಿ, ನಾಚಿಕೆಗೆಟ್ಟವರು ಎಂದು ಹಿಂದೊಮ್ಮೆ ಯುವ ಪ್ರೇಮಿಗಳಿಬ್ಬರಿಗೆ ಬೈದ ಬೈಗುಳದ ಪ್ರತಿಯೊಂದು ಪದವೂ ಕೂಡ ಅಭಿಮನ್ಯುವಿನ ಸ್ಮೃತಿಪಟಲದಲ್ಲಿ ಅಚ್ಚಳಿಯದೆ ಉಳಿದಿದೆ.
ಯಾರು, ಏನೆಂದು ಗೊತ್ತಿಲ್ಲದ ಜೋಡಿಗಳನ್ನೇ ಕಂಡು ಕಿಡಿಕಾರುತ್ತಿದ್ದ ರಾಜಶೇಖರ್ ತನ್ನ ಮಗಳು ಹಾದಿ ತಪ್ಪುತ್ತಿದ್ದಾಳೆ ಎಂಬ ವಿಚಾರ ಕಿವಿಗೆ ಬಿದ್ದೊಡನೆ ಸುಮ್ಮನಿರುವ ವ್ಯಕ್ತಿಯಲ್ಲ ಎಂಬ ವಿಚಾರ ಅಭಿಮನ್ಯುವಿಗೆ ಎಂದೋ ಗೊತ್ತಾಗಿತ್ತು.
ಹುಚ್ಚು ಕಲ್ಪನೆ ಮಾಡ್ಕೊಂಡು ಮನಸ್ಸು ಯಾಕೆ ಹಾಳು ಮಾಡ್ಕೋತ್ತಿಯ?
ನಿನ್ನ ಮಾತಿನ ಧಾಟಿ ನೋಡಿದರೆ ಬಡವ ಯಾರೂ ಪ್ರೀತಿನೇ ಮಾಡ್ಬಾದು ಅಂದಂಗಿದೆ.
ನೋಡು ಅಭಿ, ಪ್ರೀತಿಯನ್ನು ಪಡೆದುಕೊಳ್ಳಲು ನೂರಾರು ಅರ್ಹತೆಗಳು, ಮಾನದಂಡಗಳು ಬೇಕಾಗಿಲ್ಲ.
ಪ್ರೀತಿಸುವ ಮನಸ್ಸಿರುವ ನಿರ್ಮಲವಾದ ಒಂದು ಪುಟ್ಟ ಹೃದಯ ಇದ್ದರೆ ಅಷ್ಟೇ ಸಾಕು.
ಬಡತನ, ಶ್ರೀಮಂತಿಕೆ ಪ್ರೀತಿಗೆ ಅಡ್ಡಬರುವುದಿಲ್ಲ.
ನೀನು ಯಾವುದಕ್ಕೂ ಚಿಂತೆ ಮಾಡ್ಕೋಬೇಡ.
ನಿನ್ನೊಂದಿಗೆ ಜೀವನದ ಕೊನೆಯುಸಿರಿರುವವರೆಗೂ ಇತೇನೆ ಎಂದು ಅಭಿಮನ್ಯುವಿನ ಕೈ ಹಿಡಿದು ಭಾಷೆ ನೀಡಿದಳು.
ಪ್ರೀತಿಗೆ ಅಭಿಮನ್ಯು ಅಂಕಿತ ಹಾಕಿದೊಡನೆ ಆಕೆಗೆ ಅದು ಬದುಕಿನ ಸಾರ್ಥಕತೆಯ ಕ್ಷಣ ಅನ್ನಿಸಿತು.
ಸುತ್ತಲಿನ ಪರಿಸರ ಬೃಂದಾವನವಾಗಿ ಕಾಣಿಸತೊಡಗಿತು.
ಮರದ ಮೇಲೆ ಕುಳಿತು ಹಾಡುತ್ತಿರುವ ಹಕ್ಕಿಗಳ ಇಂಪಾದ ದನಿಯು ತಮ್ಮ ಪ್ರೀತಿಯನ್ನು ಹಾಡಿ ಹೊಗಳುತ್ತಿವೆ.
ಬೀಸುವ ತಂಗಾಳಿ ನಮ್ಮಿಬ್ಬರ ಪ್ರೀತಿಯನ್ನು ಇಡೀ ವಿಶ್ವಕ್ಕೆ ಪರಿಚಯಿಸುವ ತವಕದಲ್ಲಿದೆ.
ಜುಳು ಜುಳು ನಿನಾದಗೈಯುತ್ತಾ ಹರಿಯುತ್ತಿರುವ ಕಾವೇರಿ ನದಿ ನಮ್ಮಿಬ್ಬರಲ್ಲಿ ಹುಟ್ಟಿಕೊಂಡಿರುವ ಪ್ರೀತಿಯ ವಿಷಯವನ್ನು ಹೊತ್ತು ಸಂತೋಷದಿಂದ ಸಾಗರದ ಕಡೆಗೆ ತೆರಳುತ್ತಿದೆ ಎಂದು ಆಕೆಗೆ ಅನ್ನಿಸಿತು.
ಪ್ರೀತಿಗೆ ಅಂಕಿತ ಹಾಕಿದ ಅಭಿಮನ್ಯುವನ್ನು ಮದುವೆಗೆ ಒಪ್ಪಿಸುವುದು ದೊಡ್ಡ ಕೆಲಸವೇನಲ್ಲ.
ಒಂದಷ್ಟು ಸಮಯ ಉರುಳಿದ ನಂತರ ಪ್ರೀತಿ ಮತ್ತಷ್ಟು ಗಾಢವಾಗುತ್ತದೆ.
ಆ ಸಂದರ್ಭ ಒಬ್ಬರನ್ನೊಬ್ಬರು ಬಿಟ್ಟಿರಲು ಸಾಧ್ಯವಾಗದ ಪರಿಸ್ಥಿತಿ ನಿರ್ಮಾಣಗೊಂಡಾಗ ಅವನಾಗಿಯೇ ಮದುವೆಯ ಪ್ರಸ್ತಾಪ ಮುಂದಿಡುತ್ತಾನೆ.
ಇದುವರೆಗೆ ಅಂದುಕೊಂಡದ್ದೆಲ್ಲ ಅಂದುಕೊಂಡಂತೆ ನಡೆದಿದೆ.
ಮುಂದೆಯೂ ಕೂಡ ಮನದ ಆಸೆಗಳನ್ನೆಲ್ಲ ಈಡೇರಿಸಿಬಿಡು ದೇವರೇ ಎಂದು ಪ್ರಾರ್ಥಿಸತೊಡಗಿದಳು.
ಆಕೆ ನಿರ್ಭೀತಿಯಿಂದ ಇರಲು ಕಾರಣ ಇಲ್ಲದೆ ಇರಲಿಲ್ಲ.
ಆಕೆಯ ಮನೆಯಲ್ಲಿ ಆಕೆಯ ಮಾತೇ ವೇದವಾಕ್ಯ.
ಆಕೆಯ ಮಾತಿಗೆ ಅಪ್ಪ, ಅಮ್ಮ ಎಂದೂ ಕೂಡ ವಿರೋಧ ವ್ಯಕ್ತ ಪಡಿಸಿದವರಲ್ಲ.
ಆಕೆ ಇಡುವ ಪ್ರತಿಯೊಂದು ಹೆಜ್ಜೆಗೂ ಪ್ರೋತ್ಸಾಹ ನೀಡಿ ಬೆನ್ನು ತಟ್ಟುತ್ತಿದ್ದರು.
ಇನ್ನು ಜೀವನದ ಪ್ರಮುಖ ನಿರ್ಧಾರ ಕೈಗೊಳ್ಳುವಷ್ಟು ಅಧಿಕಾರ ನೀಡದೆ ಇರುವರೇ?
ಆಕೆಯ ಕುಟುಂಬ ದಲ್ಲಿ ಅಂತರ್ಜಾತಿ ವಿವಾಹ ಕೂಡ ನಡೆದಿದೆ.
ಪ್ರಾರಂಭದಲ್ಲಿ ಒಂದಷ್ಟು ವಿರೋಧ ಕೇಳಿ ಬಂದರೂ ಮತ್ತೆ ಒಪ್ಪಿಗೆಯ ಮುದ್ರೆ ಒತ್ತಿದ್ದಾರೆ.
ಹೀಗಿರುವಾಗ ತನ್ನ ಮದುವೆಗೂ ಹಸಿರು ನಿಶಾನೆ ತೋರುವುದರಲ್ಲಿ ಸಂಶಯವೇ ಇಲ್ಲ.
ಅಭಿಮನ್ಯು ಒಬ್ಬ ಒಪ್ಪಿಕೊಂಡರೆ ಅಷ್ಟೇ ಸಾಕೆಂದು ಅಂದುಕೊಂಡಳು.
ಎಲ್ಲಾ ಪರಿಸ್ಥಿತಿಗೂ ಒಗ್ಗಿಕೊಂಡು ಜೀವನ ನಡೆಸುವ ಪ್ರವೃತ್ತಿಯನ್ನು ಆಕೆ ಮೊದಲಿನಿಂದಲೂ ರೂಢಿಸಿಕೊಂಡು ಬಂದಿದ್ದಾಳೆ.
ಸಾಕಷ್ಟು ಆಸ್ತಿ, ಅಂತಸ್ತು ಇದ್ದರೂ ಆಕೆ ದುಡಿಯುವುದನ್ನು ಮರೆತ್ತಿಲ್ಲ.
ಸುಖದ ಸುಪ್ಪತ್ತಿಗೆಯಲ್ಲಿ ಮೆರೆದಾಡುವ ಪ್ರವೃತ್ತಿ ಆಕೆಯಲಿಲ್ಲ.
ಹೀಗಾಗಿ ಅಭಿಮನ್ಯುವಿನ ಮನೆಯಲ್ಲಿ ಕಾಡುತ್ತಿರುವ ಬಡತನಕ್ಕೆ ಒಗ್ಗಿಕೊಳ್ಳುವುದಕ್ಕೆ ಆಕೆಗೆ ದೊಡ್ಡ ಕಷ್ಟವೇನು ಆಗುವುದಿಲ್ಲ.
ನನ್ಗೊಂದು ಒಳ್ಳೆಯ ಸರಕಾರಿ ನೌಕರಿ ಇದೆ.
ಅಭಿಮನ್ಯು ಕೂಡ ಕೈತುಂಬ ದುಡಿಯ್ತಾನೆ.
ಜೀವನ ನಡೆಸಲು ಇಷ್ಟು ಸಾಲದಾ?
ಈ ಸಮಾಜದಲ್ಲಿ ನಾವಿಬ್ಬರು ಆದರ್ಶಯುತ ಜೀವನ ನಡೆಸಿಯೇ ನಡೆಸುತ್ತೇವೆ.
ಅದನ್ನು ನೋಡಿ ಇಡೀ ಸಮಾಜ ಹೆಮ್ಮೆ ಪಡಬೇಕು.
ಆ ರೀತಿಯ ಜೀವನ ನಡೆಸಬೇಕು ಎಂಬ ತೀರ್ಮಾನಕ್ಕೆ ಬಂದಳು.
ಅಭಿ, ನನ್ನ ಆಸ್ತಿ, ಅಂತಸ್ತು, ಸೌಂದರ್ಯ ನೋಡಿ ಅದೆಷ್ಟೋ ಹುಡುಗರು ಹಿಂಬಾಲಿಸಿದರು.
ಆದರೆ, ಅವರೆನ್ನೆಲ್ಲ ಬಿಟ್ಟು ನಾನು ನಿನ್ನ ಹಿಂದೆ ಬಿದ್ದದ್ದು ನಿನ್ನಲ್ಲಿರುವ ಆದರ್ಶ ಗುಣಗಳಿಗೆ ಮನಸೋತು.
ಆದರೆ, ಒಂದು ಸಣ್ಣ ಬೇಸರ ಅಂದ್ರೆ ನಿನ್ನ ಕುಡಿತದ ಚಟ.
ಅದೆಷ್ಟು ದಿನಾಂತ ನೀನು ಹೀಗೆ ಕುಡಿದು ಮಜಾ ಮಾಡ್ತಿಯೋ ನಾನೂ ನೋಡ್ತೇನೆ.
ಮದ್ವೆಯಾದ ನಂತರ ಎಲ್ಲವನ್ನೂ ತಿದ್ದುವ ಜವಾಬ್ದಾರಿ ನಂದು.
ಅಲ್ಲಿ ತನ್ಕ ಹಾಯಾಗಿರು ಅಂದ ಅಕ್ಷರ ಮದುವೆಯ ನಂತರ ಅಭಿಮನ್ಯುವಿನ ಕುಡಿತದ ಚಟಕ್ಕೆ ಅಂಕುಶ ಹಾಕುವ ನಿರ್ಧಾರ ಪ್ರಕಟಿಸಿದಳು.
“ನಾವಿಬ್ಬರು ಇಲ್ಲಿಗೆ ಬಂದಿರೋ ವಿಚಾರ ಮನೆಯವರಿಗೇನಾದ್ರು ಗೊತ್ತಾ?
ಗೊತ್ತಾದ್ರೆ ಆ ದೇವರೇ ನಮ್ಮನ್ನ ಕಾಪಾಡ್ಬೇಕು” ಅಭಿಮನ್ಯು ಕಳವಳ ತೋಡಿಕೊಂಡ.
ಗೊತ್ತಾದ್ರೆ ಏನಿವಾಗ…?
ಮನೆಯವರಿಗೆ ನಾವಿಬ್ಬರು ಇಲ್ಲಿಗೆ ಬಂದಿರೋ ವಿಚಾರ ಗೊತ್ತಿದೆ.
ನಾನು ಎಲ್ಲವನ್ನು ತಿಳಿಸಿಯೇ ಹೊರಟ್ಟದ್ದು.
ನಾವಿಬ್ಬರು ದಿನಾ ರಾಜಾಸೀಟ್‌ನಲ್ಲಿ ಭೇಟಿಯಾಗುವ ವಿಚಾರ ಕೂಡ ಮನೆಯವರಿಗೆ ಗೊತ್ತಿದೆ.
ಎಲ್ಲವನ್ನೂ ನಾನೇ ಅಮ್ಮನಿಗೆ ತಿಳಿಸ್ತೇನೆ.
ನಾವಿಬ್ಬರು ಇಲ್ಲಿ ಬಂದು ಗುಟ್ಟಾಗಿ ಕುಳಿತು ಮಾತಾಡಿದ್ರೂ ಕೂಡ ಅದು ಮನೆಯವರ ಕಿವಿಗೆ ಬೀಳೋದಕ್ಕೆ ಹೆಚ್ಚು ಸಮಯ ಬೇಕಾಗಿಲ್ಲ.
ಇಲ್ಲಿ ನಮ್ಮನ್ನು ನೋಡುವ ಜನರು ಮನೆಗೆ ಹೋಗಿ ಅಪ್ಪ, ಅಮ್ಮನ ಹತ್ರ ಒಂದಕ್ಕೆ ಎರಡು ಸೇರಿಸಿ ಹೇಳೋದ್ರಲ್ಲಿ ನಿಸ್ಸೀಮರು.
ಆ ವಿಚಾರ ಕೇಳಿ ಮನೆಯವರು ಆತಂಕ ಪಡೋದು, ನನ್ಗೊಂದಷ್ಟು ಬೈಯ್ಯೋದು…ಈ ರಾಮಾಯಣ ಯಾಕೆ ಅಂತ ನಾನೇ ಹೊರೊಡೋದಕ್ಕಿಂತ ಮುಂಚೆ ಎಲ್ಲಿಗೆ, ಯಾರೊಂದಿಗೆ ಹೋಗ್ತಾ ಇದ್ದೇನೆ ಅಂತ ಹೇಳಿ ಬರ್ತೆನೆ.
ಹಾಗಾಗಿ ಭಯ ಪಡುವ ಅಗತ್ಯನೇ ಇಲ್ಲ ಬಿಡು.
ಬಂದು ಸಾಕಷ್ಟು ಹೊತ್ತಾಯ್ತು.
ಸಂಜೆಯಾಗುವುದರೊಳಗೆ ಮನೆ ಸೇರಿಕೊಳ್ಳುವ ಇಲ್ದಿದ್ರೆ ಮನೆಯಿಂದ ಮೇಲಿಂದ ಮೇಲೆ ಫೋನ್ ಬರೋದಕ್ಕೆ ಶುರು ಆಗಿಬಿಡುತ್ತೆ ಅಂದ ಅಕ್ಷರ ಅಭಿಮನ್ಯುವಿನೊಂದಿಗೆ ಮಡಿಕೇರಿಕಡೆಗೆ ಪಯಣ ಬೆಳೆಸಿದಳು.
ಹಲವು ದೂರ ಕ್ರಮಿಸುವವರೆಗೂ ಇಬ್ಬರಲ್ಲೂ ಮೌನ. . 
ಮೌನ… ಪ್ರೀತಿಗೆ ಒಪ್ಪಿಗೆ ಸೂಚಿಸಿದ ಅಭಿಮನ್ಯುವಿನ ಮನದಲ್ಲಿ ಒಂದೊಂದಾಗಿ ಆತಂಕದ ಅಲೆಗಳು ಬಂದು ಅಪ್ಪಳಿಸಲು ಪ್ರಾರಂಭಿಸಿತು.
ಪ್ರೀತಿಯ ಘೋಷಣೆ ಹೊರಡಿಸಿದ್ದಲ್ಲಿಂದ ಮನದಲ್ಲಿ ತಳಮಳ ಹೆಚ್ಚಾಗತೊಡಗಿತು.
ಅಕ್ಷರ ಇಲ್ಲದಿದ್ದರೆ ಸಿಗರೇಟ್ ಹಚ್ಚಿಕೊಂಡು ಒಂದು ದಮ್ಮ್ ಎಳೆದು ನೆಮ್ಮದಿಯ ನಿಟ್ಟುಸಿರು ಬಿಡಬಹುದಿತ್ತೆಂದು ಅಂದುಕೊಂಡ.
ಆಕೆಯೊಂದಿಗೆ ಏನನ್ನೂ ಮಾತಾಡದೆ ಮನದಲ್ಲಿ ಮೂಡುತ್ತಿದ್ದ ಪ್ರಶ್ನೆಗಳಿಗೆ ಉತ್ತರ ಕಂಡುಕೊಳ್ಳುವ ಪ್ರಯತ್ನ ಮಾಡುತ್ತಿದ್ದ.
ಯಾವುದಕ್ಕೂ ಬೇಡವಾದ ಈ ಬಡವನನ್ನು ಅಕ್ಷರ ಕೊನೆ ತನಕ ಪ್ರೀತಿಸ್ತಾಳಾ?
ತನ್ನಿಂದ ಆಕೆಯನ್ನು ಜೀವನ ಪರ್ಯಂತ ಪ್ರೀತಿಸೋದಕ್ಕೆ ಸಾಧ್ಯವಿದೆಯಾ?
ಒಂದಲ್ಲಾ ಒಂದು ದಿನ ಇಬ್ಬರು ಅಗಲಿದರೆ ಯಾರಾದರೊಬ್ಬರ ಬದುಕು ನಾಶವಾಗುವುದು ಖಂಡಿತ.
ಅದೆಷ್ಟೊಂದು ಹುಡುಗಿಯರು ತನ್ನ ಬದುಕಿನಲ್ಲಿ ಬಂದು ಆಟವಾಡಿ ಹೋಗಿಲ್ಲ?
ಆದೆಲ್ಲ ಶಾಲಾ, ಕಾಲೇಜಿನ ದಿನಗಳು.
ಏನೇ ಆದರೂ ಅದು ಶಾಲಾ, ಕಾಲೇಜ್ ಕ್ಯಾಂಪಸ್ ಒಳಗೆ ಮಾತ್ರ ಸುದ್ದಿ ಆಗುತ್ತಿದ್ದವು.
ಆದರೆ, ಇದು ಸಮಾಜದ ಎದುರಿನಲ್ಲಿ ನಡೆಯುತ್ತಿರುವ ಪ್ರೀತಿ.
ಇಲ್ಲಿ ಇಡುವ ಪ್ರತಿಯೊಂದು ಹೆಜ್ಜೆಯನ್ನೂ ಕೂಡ ಪ್ರತಿಯೊಬ್ಬರೂ ಕುತೂಹಲದಿಂದ ನೋಡುತ್ತಾರೆ.
ಅವರದೇ ಭಾಷೆಯಲ್ಲಿ ಮಾತನಾಡಿಕೊಳ್ಳುತ್ತಾರೆ.
ಒಂದ್ವೇಳೆ ಆಕೆಯನ್ನು ತಾನು ತೊರೆಯುವಂಥಹ ಪರಿಸ್ಥಿತಿ ನಿರ್ಮಾಣಗೊಂಡರೆ ತನ್ನೊಂದಿಗೆ ಸುತ್ತಾಡಿದ ಅಕ್ಷರಳನ್ನು ಯಾರು ತಾನೆ ಮದುವೆ ಯಾಗಲು ಮುಂದೆ ಬರುತ್ತಾರೆ?
ತನಗೊಂದು ಒಳ್ಳೆಯ ಬದುಕು ಕಟ್ಟಿಕೊಟ್ಟವಳ ಬದುಕು ತನ್ನಿಂದ ನಾಶವಾದರೆ ಹೇಗೆ ಸಹಿಸಿಕೊಂಡು ಬದುಕು ನಡೆಸೋದಕ್ಕೆ ಸಾಧ್ಯ?
ನಮ್ಮಿಬ್ಬರ ಪ್ರೀತಿಯ ವಿಚಾರ ಜನರ ಕಿವಿಗೆ ಬೀಳದ ಹಾಗೆ ನೋಡಿಕೊಳ್ಳಲು ದಿನನಿತ್ಯದ ಭೇಟಿಗೆ ಕಡಿವಾಣ ಹಾಕಬೇಕೆಂದು ನಿರ್ಧರಿಸಿ ತನ್ನ ಮನದ ಭಾವನೆಯನ್ನು ಆಕೆಯೊಂದಿಗೆ ಹಂಚಿಕೊಳ್ಳಲು ಮುಂದಾದ.
ಅಕ್ಷರ…, ನೀನು ಬೇಸರ ಮಾಡ್ಕೊಳಲ್ಲ ಅಂದ್ರೆ ಒಂದು ಮಾತು…ಆಯ್ತು, ಅದೇನೂಂತ ಹೇಳು.
ನನ್ನವನ ಮಾತಿಗೆ ನಾನೇಕೆ ಬೇಸರ ಮಾಡ್ಕೋ ಬೇಕು?
ಏನಿಲ್ಲಾ…, ನಾವಿಬ್ರು ಹೀಗೆ ದಿನಾ ಒಟ್ಟಿಗೆ ಓಡಾಡೋದನ್ನ ಹತ್ತಾರು ಜನ ನೋಡ್ತಾರೆ.
ನೋಡಿದವರು ಸುಮ್ಮನಿದ್ದರೆ ಪರ್ವಾಗಿಲ್ಲ.
ಅವರವರ ಮನಸ್ಸಿಗೆ ತೋಚಿದ ರೀತಿಯಲ್ಲಿ ನೂರಾರು ತರ ಮಾತಾಡ್ಕೋತ್ತಾರೆ.
ಯಾವತ್ತಾದರೂ ಒಂದು ದಿನ ನಮ್ಮಿಬ್ಬರ ನಡುವೆ ಮನಸ್ತಾಪ ಬಂದು ನಾವಿಬ್ಬರು ಬೇರೆಯಾದ್ರೆ ನಿನ್ನ ಮದ್ವೆಯಾಗೋದಕ್ಕೆ ಯಾರು ತಾನೇ ಮುಂದೆ ಬರ್ತಾರೆ ಹೇಳು?
ಅವಳು ಅಭಿಮನ್ಯುವಿನೊಂದಿಗೆ ಸುತ್ತಾಡಿ ಮಜಾ ಮಾಡಿದವಳು ಎಂದು ಆಡಿಕೊಳ್ಳುವ ಜನ ನಿನ್ನ ಮದ್ವೆಗೆ ಅಡ್ಡಗಾಲು ಹಾಕುವುದರಲ್ಲಿ ಸಂಶಯವಿಲ್ಲ.
ನಾನಾದರೆ ಒಬ್ಬ ಹುಡುಗ, ಸಮಾಜ ಏನು ಹೇಳೋದಿಲ್ಲ.
ಆದರೆ ನಿನ್ನ ಬಗ್ಗೆ ನೂರಾರು ಇಲ್ಲದ ಕತೆಗಳನ್ನು ಕಟ್ಟಿ ಬದುಕನ್ನೇ ಹಾಳು ಮಾಡಿ ಬಿಡ್ತಾರೆ.
ಅದಕ್ಕೆ ನಾವಿಬ್ಬರು ಅಪರೂಪಕ್ಕೊಮ್ಮೆ ಭೇಟಿಯಾಗುವ.
ದೂರ ಇದ್ದಷ್ಟು ಪ್ರೀತಿ ಜಾಸ್ತಿ ಇರುತ್ತೆ ಏನಂತಿಯ?
ಅಭಿಮನ್ಯುವಿನ ಮಾತು ಕೇಳಿ ಅಕ್ಷರ ಒಂದು ಕ್ಷಣ ಆತಂಕಕ್ಕೀಡಾದವಳಂತೆ ವರ್ತಿಸಿದಳು.
ಕೋಪದಿಂದ ಮತ್ತಷ್ಟು ವೇಗವಾಗಿ ಕಾರನ್ನು ಚಾಲಿಸಿದಳು.
ಈ ಹುಡುಗರ ಹಾಳಾದ ಬುದ್ಧಿಯೇ ಹೀಗೆ.
ಒಬ್ಬರನ್ನೂ ಕೂಡ ಸರಿಯಾಗಿ ಪ್ರೀತಿ ಮಾಡೋದಿಲ್ಲ  ಅಂದುಕೊಂಡಳು.
ಛೇ…, ನಿನ್ನ ಬಗ್ಗೆ ಎಷ್ಟೊಂದು ಕನಸುಗಳನ್ನು ಕಟ್ಟಿಕೊಂಡಿದ್ದೆ ಗೊತ್ತಾ?
ಆದರೆ ನೀನು ಈ ತರ ಹೇಳ್ತಿಯ ಅಂತ ಕನಸು, ಮನಸ್ಸಿನಲ್ಲಿಯೂ ಎಣಿಸಿರಲಿಲ್ಲ.
ನಿನ್ನ ಮಾತು ಕೇಳಿದ್ರೆ ನನ್ನ ಪ್ರೀತಿಸೋ ಮನಸ್ಸು ನಿನ್ಗೆ ಇಲ್ಲ ಅಂದಂಗಾಯ್ತು.
ಇಲ್ದಿದ್ರೆ ಈ ರೀತಿಯ ಮಾತುಗಳನ್ನು ಯಾಕಾದ್ರೂ ಆಡ್ತಾ ಇದ್ದೆ?
ಎಲ್ಲಾ ಹುಡುಗರ ಹಣೆಬರಹವೇ ಇಷ್ಟು.
ಇಷ್ಟವಿದ್ರೆ ಪೀತಿಸ್ತಾರೆ, ಇಲ್ದಿದ್ರೆ ಕೈ ತೊಳೆದುಕೊಳ್ತಾರೆ.
ಅಂಥಹ ಸಾಲಿಗೆ ನೀನು ಸೇಕೊಂಡಿದ್ದೀಯ.
ನಾನೊಬ್ಬಳು ಪೆದ್ದಿ.
ಹಿಂದೆ ಮುಂದೆ ಆಲೋಚನೆ ಮಾಡದೆ ದುಡುಕಿ ನಿರ್ಧಾರ ಕೈಗೊಂಡೆ.
ಕನಸು ಕೈಗೂಡುವ ಮುನ್ನವೇ ನೀನು ಈ ರೀತಿ ನಡ್ಕೋಬಾರದಿತ್ತು.
ಅಕ್ಷರ ಕಣ್ಣೀರು ಸುರಿಸುತ್ತಾ ಕಾರು ಚಲಿಸುತ್ತಿದ್ದಳು.
ನೀನು ಹೀಗೆ ಕಣ್ಣೀರು ಸುರಿಸುತ್ತಾ ಗಾಡಿ ಓಡಿಸ್ಬೇಡ.
ಸಣ್ಣ ವಯಸ್ಸಿನಲ್ಲಿಯೇ ವೈಕುಂಠ ಸೇರಿಕೊಳ್ಳುವ ಆಸೆ ನನ್ಗಂತೂ ಇಲ.
ನಮ್ಮಿಬ್ಬರಿಗೆ ಇನ್ನೂ ಮದ್ವೆಯಾಗಿಲ್ಲ, ಮಕ್ಕಳಾಗಿಲ್ಲ.
ಇಷ್ಟು ಬೇಗ ಶಿವನಪಾದ ಸೇಕೊಂಡು ಅಲ್ಲಿ ಸುಖವಾಗಿರೋದಕ್ಕೆ ಸಾಧ್ಯನಾ?
ಕಣ್ಣೀರಿನ ಕಡಲಾದ ಆಕೆಯಲ್ಲಿ ನಗೆಯ ಹೊನಲು ಹರಿಸಲು ವ್ಯರ್ಥ ಕಸರತ್ತು ಮಾಡಿದ.
ಹೌದು, ಅದೇ ಒಳ್ಳೆಯದ್ದು.
ಆದಷ್ಟು ಬೇಗ ಇಬ್ರು ವೈಕುಂಠ ಸೇರಿಕೊಳ್ಳುವ.
ಇಲ್ಲಂತೂ ನಾವಿಬ್ಬರು ಒಂದಾಗೋದಕ್ಕೆ ಸಾಧ್ಯವೇ ಇಲ್ಲ.
ನಿನ್ಗಂತೂ ಅದರ ಬಗ್ಗೆ ಆಸಕ್ತಿನೇ ಇಲ್ಲದ ಮೇಲೆ ಒಂದಾಗುವುದಾದರೂ ಹೇಗೆ?
ವೈಕುಂಠದಲ್ಲಾದ್ರೂ ಒಂದಾಗುವ ಮನಸ್ಸು ಮಾಡ್ತಿಯ ಅಂದ್ಕೋತ್ತಿನಿ .
ಕಣ್ಗಳಲ್ಲಿ ತುಂಬಿಕೊಂಡಿದ್ದ ಕಣ್ಣೀರನ್ನು ಒರೆಸಿಕೊಳ್ಳುತ್ತಾ ಮತ್ತಷ್ಟು ವೇಗವಾಗಿ ಕಾರನ್ನು ಚಾಲಿಸಿದಳು.
ಹುಡುಗಿಯರೊಂದಿಗೆ ಮಾತಾಡೊದೇ ತಪ್ಪು.
ಪ್ರತಿಯೊಂದು ಮಾತಿಗೂ ಒಂದೊಂದು ಅರ್ಥ ಕಲ್ಪಿಸಿಕೊಂಡು ಕಣ್ಣೀರು ಸುರಿಸಲು ಪ್ರಾರಂಭಿಸುತ್ತಾರೆ.
ಇನ್ನು ಸಮಾಧಾನ ಪಡಿಸಲು ಆ ದೇವರೇ ಧರೆಗಿಳಿದು ಬರಬೇಕೆಂದು ಮನದಲ್ಲಿಯೇ ಗೊಣಗಿಕೊಂಡ.
ಸ್ವಲ್ಪ ಹೊತ್ತಿನ ಬಳಿಕ ಆಯ್ತು, ದಿನಾ ಭೇಟಿಯಾಗುವ.
ನೀನೇನು ಚಿಂತೆ ಮಾಡ್ಕೋಬೇಡ.
ಹಣೆಬರಹದಲ್ಲಿ ಏನು ಬರೆದಿದೆಯೋ ಅದೇ ಆಗೋದು.
ಒಂದು ಮಾತು ಹೇಳೋದಕ್ಕೆ ಇಷ್ಟ ಪಡ್ತೇನೆ.
ನಾನು ನಿನ್ನಿಂದ ದೂರವಾಗೋದಕ್ಕೆ ಬಯಸ್ತಾ ಇಲ್ಲ.
ನಿನ್ನೊಂದಿಗೆ ಜೀವನ ಪರ್ಯಂತ ಬಾಳ್ವೆ ನಡೆಸೋದಕ್ಕೆ ನಿರ್ಧಾರ ಮಾಡಿದ್ದೇನೆ. 
ಆದರೆ…. ಮುಂದೆನೋ ಹೇಳಲು ಹೊರಟ ಅಭಿಮನ್ಯುವಿನ ಮಾತಿಗೆ ಅಡ್ಡಹಾಕಿ ಆದ್ರೆ, ಗೀದ್ರೆ ಏನೂ ಇಲ್ಲ.
ನನ್ನ ಪ್ರೀತಿ ಮಾಡ್ಬೇಕು ಅಷ್ಟೆ.
ಜೀವನಪೂರ್ತಿ ನನ್ನೊಂದಿಗೆ ಬದುಕಬೇಕೆಂದು ನಿರ್ಧರಿಸಿ ಆದ ಮೇಲೆ ಅಂಜಿಕೆ ಯಾಕೆ ಹೇಳು?
ನಾನ್ಗಂತೂ ನಿನ್ನ ದಿನಾ ನೋಡ್ಲೇ ಬೇಕು, ನಿನ್ನೊಂದಿಗೆ ಮಾತಾಡ್ಲೇ ಬೇಕು.
ಇಲ್ದಿದ್ರೆ ಮನಸ್ಸು ಕೇಳೋದಿಲ್ಲ್ಲ ಅಂದ ಆಕೆಯ ಮೊಗದಲ್ಲಿ ಹಿಡಿದ ಹಟ ಸಾಧಿಸಿದ ಸಂತೋಷ ತುಂಬಿಕೊಂಡಿತು.
ಈವಗಲಾದ್ರೂ ಕಾರನ್ನ ಸ್ವಲ್ಪ ನಿಧಾನವಾಗಿ ಓಡಿಸಬಹುದಲ್ವ?
ಅಭಿಮನ್ಯುವಿನ ಕೋರಿಕೆಗೆ ನಸುನಗೆ ಬೀರಿ ಕಾರನ್ನು ಒಂದು ಬದಿಗೆ ನಿಲ್ಲಿಸಿ ಅಭಿಮನ್ಯುವಿನ ಹಣೆಗೆ ಪ್ರೀತಿಯಿಂದ ಚುಂಬಿಸಿ ಐ ಲವ್ ಯೂ ಅಭಿ ಅಂದಳು.
ಆಕೆಯನ್ನು ಬರಸೆಳೆದು ಗಾಢವಾಗಿ ಚುಂಬಿಸಿದ ಅಭಿಮನ್ಯು ಐ ಟೂ ಲವ್ ಯೂ ಅಂದ.
ಒಬ್ಬರನ್ನೊಬ್ಬರು ಮೈ ಮರೆತು ಗಾಢವಾಗಿ ಚುಂಬಿಸಿದರು.
ಆ ಕ್ಷಣ ಇಬ್ಬರು ತಮ್ಮನ್ನು ತಾವೇ ಮರೆತು ಪ್ರೀತಿಯ ಧ್ಯಾನದಲ್ಲಿ ಮುಳುಗಿ ಅದರಿಂದ ಹೊರ ಹೊಮ್ಮುತ್ತಿದ್ದ ಆನಂದವನ್ನು ಆಸ್ವಾದಿಸಿಕೊಳ್ಳತೊಡಗಿದರು.
ಹೃದಯ ಬಡಿತ ಹೆಚ್ಚಾಗಿ ಒಬ್ಬರ ಬಿಸಿಯುಸಿರು ಮತ್ತೊಬ್ಬರಿಗೆ ಸೋಕಿ ಪುಳಕಿತಗೊಂಡರು.
ಮನಸ್ಸು ತುಂಬಾ ಹಗುರ ಅನ್ನಿಸತೊಡಗಿತು.
ಸಾಕು ಅಭಿ, ಮುಂದಿನ ಭಾಗ ಮುಂದಿನ ಭೇಟಿಯಲ್ಲಿ ಮುಂದುವರೆಸುವ ಅಂದ ಅಕ್ಷರ ಕಾರು ಚಾಲನೆ ಮಾಡತೊಡಗಿ ದಳು.
ಮಡಿಕೇರಿ ಸೇರಿಕೊಳ್ಳುವವರೆಗೂ ಒಂದೇ ಒಂದು ಮಾತು ಹೊರ ಹೊಮ್ಮದೆ ಇದ್ದರೂ ಇಬ್ಬರು ತಮ್ಮ ಕಣ್ಗಳಲ್ಲಿಯೇ ಮಾತಾಡಿಕೊಳ್ಳಲು ಪ್ರಾರಂಭಿಸಿದರು.
ಅಭಿಮನ್ಯುವಿನ ಕಣ್ಸನ್ನೆಗೆ ಆಕೆ ನಾಚಿ ನೀರಾಗಿ ಹೋಗುತ್ತಿದ್ದಳು.
ಇಬ್ಬರ ಕಣ್ಗಳಲ್ಲಿ ಸಂತೃಪ್ತಿಯ ಭಾವ ತುಂಬಿಕೊಂಡಿತು.
ಯುದ್ಧದಲ್ಲಿ ಜಯಿಸಿ ಸಂತೋಷ, ಆತ್ಮವಿಶ್ವಾದೊಂದಿಗೆ ತಮ್ಮ ಸಾಮ್ರಾಜ್ಯಕ್ಕೆ ಹಿಂತಿರುಗುವ ಸೈನಿಕರಂತೆ ಇಬ್ಬರು ಬೀಗುತ್ತಿದ್ದರು.
ಮಡಿಕೇರಿ ಸೇರಿಕೊಳ್ಳುವಷ್ಟರೊಳಗೆ ಹಿತವಾದ ಕತ್ತಲು ಆವರಿಸಿಕೊಳ್ಳಲು ಪ್ರಾರಂಭಿಸಿತು.
ಅಭಿಮನ್ಯುವನ್ನು ಇಳಿಸಿ ಅಕ್ಷರ ತನ್ನ ಮನೆಯ ಕಡೆ ತೆರಳಿದಳು.
ಕಾರಿನಿಂದ ಇಳಿದು ಬರುತ್ತಿದ್ದ ಅಭಿಮನ್ಯುವನ್ನು ಗೆಳೆಯ ರಾಹುಲ್ ರೇಗಿಸಲು ಅಣಿಯಾಗಿ ನಿಂತಿದ್ದ.
ಇಷ್ಟೊಂದು ದಿನ ಗುಟ್ಟಾಗಿ ಇದ್ದ ಇಬ್ಬರ ಒಡನಾಟ ಗೆಳೆಯನೆದುರು ಬಯಲುಗೊಂಡ ಕ್ಷಣವದು.
ಆಕೆಯೊಂದಿಗೆ ಅಭಿಮನ್ಯು ಇಟ್ಟುಕೊಂಡಿರುವ ಒಡನಾಟದ ಬಗ್ಗೆ ಅಲ್ಲಿ ಇಲ್ಲಿ ಕೇಳಿ ತಿಳಿದುಕೊಂಡಿದ್ದ ರಾಹುಲ್ ಇಂಥಹ ಒಂದು ಪ್ರತ್ಯಕ್ಷ ಸಾಕ್ಷಿಗಾಗಿ ಕಾಯುತ್ತಿದ್ದ.
ಎಲ್ಲಾ ವಿಚಾರಗಳನ್ನು ಹಂಚಿಕೊಳ್ಳುತ್ತಿದ್ದ ಅಭಿಮನ್ಯು ಇದೊಂದು ವಿಚಾರವನ್ನು ಮಾತ್ರ ಯಾಕೆ ಬಚ್ಚಿಟ್ಟ?
ಎಂಬ ಕೊರಗು ಅವನಲ್ಲಿ ಕಾಡದೆ ಇರಲಿಲ್ಲ.
ಏನ್ ಗುರು, ಒಳ್ಳೆಯ ಹುಡುಗಿಯನ್ನೇ ಬುಟ್ಟಿಗೆ ಹಾಕ್ಕೊಂಡಿದ್ದಿಯಲ್ಲ!?
ಎಲ್ಲಾ ಹುಡುಗರು ಅವಳ ಹಿಂದೆ ಓಡಾಡ್ತಾ ಇರುವಾಗ ಅವಳು ಮಾತ್ರ ನಿನ್ನ ಬೆನ್ನು ಬಿದ್ದಿದಾಳಲ್ಲ.
ನೀನು ಏನೋ ಮೋಡಿ ಮಾಡಿದ್ಯಾ ಬಿಡು.
ಇಲ್ದಿದ್ರೆ ಅವಳು ನಿನ್ಗೆ ಸಿಗುವಂತವಳಲ್ಲ.
ನನ್ಗೂ ಸ್ವಲ್ಪ ಆ ಕಲೆಯನ್ನ ಹೇಳ್ಕೊಡೋ.
ನಾನು ಒಂದು ಒಳ್ಳೆಯ ಹುಡುಗಿಯನ್ನ ಪಟಾಯಿಸ್ತಿನಿ ಅಂದ ರಾಹುಲ್ ಪ್ರೀತಿ ಎಲ್ಲಿಂದ ಪ್ರಾರಂಭವಾಯಿತು, ಹೇಗೆ ಪ್ರಾರಂಭವಾಯಿತೆಂದು ತಿಳಿದುಕೊಳ್ಳಲು ತುದಿಗಾಲಲ್ಲಿ ನಿಂತಿದ್ದ.
ನೀನಂದುಕೊಂಡಂತೆ ಏನಿಲ್ಲ ಬಿಡು ಅಂದು ಅಭಿಮನ್ಯು ವಿಷಯದಿಂದ ಜಾರಿಕೊಳ್ಳಲು ಪ್ರಯತ್ನಿಸಿದ.
ಆದರೆ ಇಂತಹ ಉತ್ತರದಿಂದ ರಾಹುಲ್ ತೃಪ್ತನಾಗುವ ವ್ಯಕ್ತಿಯಲ್ಲ.
ನೀನು ಏನೇ ಹೇಳು.
ನನ್ಗಂತೂ ತುಂಬನೇ ಖುಷಿಯಾಗಿದೆ.
ಒಳ್ಳೆಯ ಹುಡುಗಿಯನ್ನೇ ಆಯ್ಕೆ ಮಾಡ್ಕೊಂಡಿದ್ದೀಯ.
ಎಲ್ಲದಕ್ಕಿಂತ ಮೊದ್ಲು ಪ್ರೀತಿಗೆ ಹೇಗೆ ಶುರು ಆಯ್ತು ಅಂತ ಹೇಳು.
ನಾನು ಸ್ವಲ್ಪ ಕೇಳಿ ಸಂತೋಷ ಪಡ್ತೇನೆ.
ಜೊತೆಗೆ ಇದೇ ಖುಷಿಯಲ್ಲಿ ಎಲ್ರಿಗೂ ಪಾರ್ಟಿ ಕೊಟ್ಬಿಡು.
ರಾಹುಲ್ ಪಾರ್ಟಿಗಾಗಿ ಪೀಡಿಸತೊಡಗಿದ.
ಇನ್ನು ಇವನೆದುರು ಪ್ರೀತಿಯ ವಿಷಯ ಮುಚ್ಚಿಟ್ಟರೆ ಎಲ್ಲರ ಮುಂದೆ ಜನ್ಮ ಜಾಲಾಡಿ ಬಿಡುತ್ತಾನೆಂದು ತಿಳಿದು ಎಲ್ಲಾ ವಿಚಾರವನ್ನು ತೆರೆದಿಡುವ ಪ್ರಯತ್ನ ಮಾಡಿದ.
ಏನು ಮಾಡ್ಲಿ ಹೇಳು.
ಅದು ನನ್ನ ಹಣೆಬರಹ.
ಹಣೆಬರಹದಲ್ಲಿ ಹೀಗೆ ಆಗೋದು ಅಂತ ಬರೆದಿದ್ದರೆ ಅದನ್ನು ತಪ್ಪಿಸೋದಿಕ್ಕೆ ಯಾರಿಂದ ಸಾಧ್ಯ ಹೇಳು?
ಈಗ ತಾನೇ ಲೈಟಾಗಿ ಲವ್‌ಸ್ಟ್ರಾಟ್ ಆಗಿದೆ.
ಆ ವಿಷಯ ಒತ್ತಟ್ಟಿಗಿರಲಿ ಬಿಡು.
ಉಳಿದವರು ಎಲ್ಲಿ?
ಎಲ್ರಿಗೂ ಬರೋದಕ್ಕೆ ಹೇಳು.
ನಿನ್ನ ಕೋರಿಕೆಯಂತೆ ಒಂದು ಪಾರ್ಟಿ ಮಾಡಿಬಿಡುವ ಸಂತೋಷದಿಂದ ಪಾರ್ಟಿ ನಡೆಸೋದಕ್ಕೆ ಒಪ್ಪಿಗೆ ಸೂಚಿಸಿದ.
ಹಾಗಾದ್ರೆ ನೀನು ಆಕೆಯ ಪ್ರೀತಿಯ ಬಲೆಗೆ ಬಿದ್ದೆ ಅಂದಂಗಾಯ್ತು.
ಒಂದು ನಿಮಿಷ ಇರು ಎಲ್ಲರಿಗೆ ಬರೋದಕ್ಕೆ ಹೇಳ್ತೇನೆ ಎಂದು ಸಂತೋಷದಲ್ಲಿ ಕುಣಿದಾಡಿದ ರಾಹುಲ್ ಸ್ನೇಹಿತರಿಗೆ ಫೋನಾಯಿಸಿ ಬರ ಮಾಡಿಕೊಂಡ.
ಗೆಳೆಯನ ಔತಣಕೂಟದ ಸಂದೇಶ ದೊರೆತೊಡನೆ ಗೆಳೆಯರಾದ ಸಂಜಯ್, ಅರುಣ, ಪುರುಷೋತ್ತಮ್ ಒಟ್ಟಿಗೆ ಆಗಮಿಸಿ ಪ್ರೀತಿಯ ಬಲೆಗೆ ಬಿದ್ದ ಗೆಳೆಯನಿಗೆ ಅಭಿನಂದನೆಗಳ ಮಹಾಪೂರವನ್ನೇ ಹರಿಸಿದರು.
ಗೆಳೆಯರೆಲ್ಲ ಒಟ್ಟಾಗಿ ಸೇರದೆ ಹಲವು ತಿಂಗಳುಗಳೇ ಸರಿದು ಹೋಗಿತ್ತು.
ಸುದೀರ್ಘ ಅವಧಿಯ ಬಳಿಕ ಮತ್ತೆ ಎಲ್ಲರು ಒಂದುಗೂಡಿದಕ್ಕೆ ಎಲ್ಲರಲ್ಲೂ ಸಂತಸ ಮನೆಮಾಡಿಕೊಂಡಿತು.
ಮೊದಲಿನಂತೆ ದಿನನಿತ್ಯ ಕುಡಿಯೋದಕ್ಕೆ ಸಾಧ್ಯವಾಗುತ್ತಿಲ್ಲ.
ಎಲ್ಲರು ಒಂದೊಂದು ಉದ್ಯೋಗಕ್ಕೆ ಸೇರಿಕೊಂಡು ಅದರಲ್ಲಿಯೇ ಮುಳುಗಿ ಹೋಗಿದ್ದರು.
ಇನ್ನು ಒಟ್ಟಿಗೆ ಸೇರಲು ಸಮಯವಾದರೂ ಎಲ್ಲಿಂದ?
ಬಾರ್‌ನಲ್ಲಿ ಒಂದೊಂದು ಗುಂಪು ಒಂದೊಂದು ಕ್ಯಾಬಿನ್‌ನಲ್ಲಿ ಕುಳಿತು ಮಂದ ಬೆಳಕಿನಲ್ಲಿ ವಿವಿಧ ವಿಚಾರಗಳ ಚರ್ಚೆಯಲ್ಲಿ ತಲ್ಲೀನರಾಗಿದ್ದರು.
ಪ್ರೇಮಾಂಕುರವಾದ ವಿಚಾರಕ್ಕೆ ಔತಣ ಕೂಟ ಏರ್ಪಡಿಸಿದ್ದ ಗೆಳೆಯರ ಗುಂಪು ಸಹ ಒಂದು ಕ್ಯಾಬಿನ್‌ನಲ್ಲಿ ಕುಳಿತು ಹರಟೆಯಲ್ಲಿ ತಲ್ಲೀನರಾದರು.
ಇಂದಿನ ಪಾರ್ಟಿಯ ವಿಶೇಷತೆ ಏನೆಂದು ಹೇಳಿ ಬಿಡ್ತೇನೆ ಎಂದು ಭಾಷಣ ಬಿಗಿಯುವವನಂತೆ ಎದ್ದು ನಿಂತ ರಾಹುಲ್ ಅಭಿಮನ್ಯುವಿನೆಡೆಗೊಮ್ಮೆ ನೋಡಿ ಕಿರುನಗೆ ಬೀರಿ ಮಾತು ಶುರು ಹಚ್ಚಿಕೊಂಡ.
ಮೊದಲನೆಯದಾಗಿ ಅಭಿಮನ್ಯು ವ್ಯಾಪಾರ ವಹಿವಾಟಿನಿಂದ ಉತ್ತಮ ಬದುಕು ಕಂಡುಕೊಂಡಿದ್ದಾನೆ.
ಎರಡನೆಯದಾಗಿ ಅಕ್ಷರ ಎಂಬ ಮುದ್ದಾದ ಹುಡುಗಿಯ ಬಲೆಗೆ ಬಿದ್ದು ಬಿಟ್ಟಿದ್ದಾನೆ.
ಈಗತಾನೇ ಲೈಟಾಗಿ ಲವ್ ಶುರು ಆಗಿದೆ ಅಂತ ಹೇಳ್ಕೊಂಡಿದ್ದಾನೆ.
ಇದು ಎಲ್ಲದಕ್ಕಿಂತ ಸಂತೋಷದ ವಿಚಾರ.
ಅವರಿಬ್ಬರ ಪ್ರೀತಿ ಗಟ್ಟಿಯಾಗಿ ನೆಲೆಯೂರಲಿ ಎಂಬುದೇ ನನ್ನ ಹಾರೈಕೆ  ಎಂದು ಚುಟುಕು ಭಾಷಣ ಮುಗಿಸಿ ಕುಳಿತ.
ಎಲ್ಲರು ಅವರವರಿಗೆ ಬೇಕಾದ ಬ್ರ್ಯಾಂಡ್‌ನ ಡ್ರಿಂಕ್ಸ್ ಆರ್ಡರ್ ಮಾಡಿಕೊಂಡರು.
ವೈಟರ್ ಎಲ್ಲವನ್ನು ತಂದಿಟ್ಟು ಅವನ ಪಾಡಿಗೆ ತೆರಳಿದ.
ಎಲ್ಲರು ಒಟ್ಟಾಗಿ ಸೇರಿ ಚೀಯಸ್ ಹೇಳಿಕೊಂಡರು.
ಕುಡಿಯದೆ ಹಲವು ಸಮಯವಾಗಿತ್ತು.
ಹಾಗಾಗಿ ಒಂದು ಪೆಗ್ ಏರಿಸುತ್ತಿದ್ದಂತೆ ನಶೆ ತಲೆಗೇರಿ ಕುಳಿತು ತನ್ನ ಸಾಮ್ರಾಜ್ಯ ಸ್ಥಾಪಿಸಿಕೊಂಡು ಎಲ್ಲರನ್ನು ಮಾತಿಗೆ ಹಚ್ಚಿತು.
ಎರಡು ಪೆಗ್ ಏರಿಸುವುದರೊಳಗೆ ಸಾಕು ಅನ್ನಿಸತೊಡಗಿತು.
ಹಿಂದೆಲ್ಲಾ ಎಲ್ಲರೂ ಸೇರಿ ದಿನಾ ಕುಡಿಯೋರು.
ಆಗ ಮಾಡಲು ಏನು ಕೆಲಸವಿರಲ್ಲ.
ಕುಡಿಯೋದು, ಸುತ್ತಾಡೋದೇ ಒಂದು ಕೆಲಸವಾಗಿತ್ತು.
ಯಾರಾದರೊಬ್ಬರ ಬಳಿ ಹಣ ಇದ್ದೇ ಇರುತಿತ್ತು.
ಆದರೆ ಈಗ ಎಲ್ಲರು ಬದಲಾಗಿದ್ದಾರೆ.
ಎಲ್ಲರು ಬೇರೆ ಬೇರೆ ಕಡೆಗಳಲ್ಲಿ ಕೆಲಸಕ್ಕೆ ಸೇರಿಕೊಂಡ ನಂತರ ಒಟ್ಟಿಗೆ ಸೇರುವುದೇ ಅಪರೂಪ.
ಪುನಃ ಎಲ್ಲರು ಒಟ್ಟಿಗೆ ಸೇರಿ ಒಂದಷ್ಟು ಹರಟೆ ಹೊಡೆಯೋದಕ್ಕೆ ಅವಕಾಶ ಮಾಡಿಕೊಟ್ಟ ಅಭಿಮನ್ಯುವಿಗೆ ಅರುಣ ಧನ್ಯವಾದ ಸಮರ್ಪಿಸಿ ಗ್ಲಾಸಿನಲ್ಲಿ ಕೊನೆಯದಾಗಿ ಉಳಿದಿದ್ದ ಒಂದು ಸಿಪ್‌ಅನ್ನು ಏರಿಸಿಕೊಂಡ.
ಎಲ್ಲರಿಗಿಂತ ಒಂದು ಪೆಗ್ ಜಾಸ್ತಿ ಏರಿಸಿದ ಸಂಜಯ್ ಕಳವಳಗೊಂಡವನಂತೆ ಅಭಿಮನ್ಯುವಿನ ಕಡೆಗೆ ನೋಡಿ ಏನ್ ಗುರು ಹೋಗಿ, ಹೋಗಿ ಆ ಹುಡುಗಿನ ಪ್ರೀತಿ ಮಾಡ್ಬಿಟ್ಟೆಯಲ್ಲ?
ಪ್ರೀತಿ ಮಾಡ್ತಾ ಇರೋದು ಸಂತೋಷ ಪಡುವ ವಿಚಾರವೇ ಸರಿ.
ಆದರೆ ಅವಳಪ್ಪ ಸರಿ ಇಲ್ಲ ಕಣೋ.
ಈ ವಿಚಾರ ಅವನ ಕಿವಿಗೇನಾದ್ರು ಬಿದ್ರೆ ನಿಮ್ಮಿಬ್ಬರನ್ನ ಜೀವ ಸಹಿತ ಉಳಿಸೋದಿಲ್ಲ.
ಸದಾ ಕಿರುಕುಳ ಕಟ್ಟಿಟ್ಟ ಬುತ್ತಿ.
ತುಂಬಾ ಸಿಟ್ಟಿನ ಮನುಷ್ಯ.
ಅವನೊಬ್ಬನನ್ನ ನಿಭಾಯಿಸಿದರೆ ನೀನು ಪ್ರೀತಿಯಲ್ಲಿ ಗೆದ್ದ ಹಾಗೆ ಕುಡಿದ ಮತ್ತಿನಲ್ಲಿ ಸತ್ಯದ ವಿಷಯ ತೆರೆದಿಟ್ಟು ಆತಂಕದ ವಾತಾವರಣ ಸೃಷ್ಟಿಸಿದ.
ಪ್ರೀತಿ ಈಗಷ್ಟೇ ಚಿಗುರೊಡೆದಿದೆ.
ಈಗಲೇ ಮುಂದೆ ನಡೆಯಬೇಕಾಗಿರುವ ವಿಚಾರದ ಬಗ್ಗೆ ಯೋಚನೆ ಮಾಡಿ ಯಾಕೆ ತಲೆ ಕೆಡಿಸಿಕೊಳ್ಳಬೇಕು?
ಎಲ್ಲವನ್ನು ಕಾಲವೇ ನಿರ್ಣಯಿಸುತ್ತದೆ.
ಅಲ್ಲಿ ತನಕ ಜೀವನ ಹೇಗೆ ಸಾಗುತ್ತದೆಯೋ ಹಾಗೆಯೇ ಮುಂದುವರೆಯಬೇಕೆಂದು ನಿರ್ಧರಿಸಿದ ಅಭಿಮನ್ಯು ಸಂಜಯ್‌ನ ಮಾತನ್ನು ತಲೆಗೆ ಹಾಕಿಕೊಳ್ಳಲಿಲ್ಲ.
ಕಷ್ಟದಲ್ಲೇ ಬೆಳೆದು ಬಂದವನಿಗೆ ಇಷ್ಟವಾದ ಸಣ್ಣದೊಂದು ಕಷ್ಟ ಎದುರಿಸಲು ಸಾಧ್ಯವಿಲ್ಲವೇ?
ಸಂಜಯ್ ಹೇಳಿದಂತೆ ಆಕೆಯನ್ನು ಪ್ರೀತಿಸೋದು ಮುಳ್ಳಿನ ಹಾಸಿಗೆ ಮೇಲೆ ಮಲಗಿದ ಹಾಗೆ ಎಂಬ ಅರಿವು ಅಭಿಮನ್ಯುವಿಗೆ ಇತ್ತಾದರೂ ಅದರ ಬಗ್ಗೆ ಗಂಭೀರವಾಗಿ ಯೋಚನೆ ಮಾಡಕೂಡದೆಂದು ಕೆಲವೇ ಕೆಲವು ಗಂಟೆಗಳ ಹಿಂದಷ್ಟೇ ನಿರ್ಧರಿಸಿದ್ದ.
ಸಮಸ್ಯೆ ಬಂದಾಗ ಎದುರಿಸಿದರಾಯಿತು ಎಂಬ ನಿಲುವು ಅವನಲ್ಲಿ ಬಲಗೊಂಡಿತು.
ಜೀವನದಲ್ಲಿ ನಡೆದು ಬಂದ ಹಾದಿಯನ್ನೊಮ್ಮೆ ತಿರುಗಿ ನೋಡಿದರೆ ಸುಖಕ್ಕಿಂತ ದುಃಖವನ್ನೇ ಹೆಚ್ಚಾಗಿ ಅನುಭವಿಸಿ ಬಂದಿದ್ದೇನೆ.
ಇಂಥಹ ಒಂದು ಜೀವನ ಅವಳಪ್ಪನಿಂದ ಕೊನೆಗೊಂಡರೆ ನನಗೇನು ದುಃಖವಿಲ್ಲ.
ಕೊನೆಪಕ್ಷ ನನ್ನ ಹೆಸರು ಪೇಪರ್‌ನಲ್ಲಾದ್ರೂ ಬರ್ತದೆ ಅಲ್ವ?
ಅದೇ ನನ್ಗೆ ಸಂತೋಷ.
ಆ ಸೌಭಾಗ್ಯ ನಿಮ್ಗಂತು ಇಲ್ಲ ಬಿಡಿ ಗೆಳೆಯನ ಗಂಭೀರವಾದ ಮಾತಿಗೆ ಅಭಿಮನ್ಯು ಹಾಸ್ಯದ ತೆರೆ ಎಳೆದ.
ಪ್ರೀತಿಗೋಸ್ಕರ ನೀನು ಜೀವ ಬಿಡೋದೇನೋ ಸರಿ.
ಆದರೆ ನಿನ್ನೊಂದಿಗೆ ಸದಾ ಒಡನಾಡಿಕೊಂಡಿರುವ ನಮ್ಮನ್ನು ಪೊಲೀಸರು, ಪತ್ರಕರ್ತರು ನೆಮ್ಮದಿಯಾಗಿ ಇರೋದಕ್ಕೆ ಬಿಡ್ತಾರಾ!?
ಪೊಲೀಸರು ವಿಚಾರಣೆ ಹಾಳುಮೂಳು ಅಂತ ಆಗಿಂದಾಗೆ ಪೊಲೀಸ್ ಠಾಣೆ ಮೆಟ್ಟಿಲು ಹತ್ತಿಸದೆ ಬಿಡೋದಿಲ್ಲ.
ಪತ್ರಕರ್ತರು ಅದನ್ನು ರಸವತ್ತಾಗಿ ಬರೆಯದೆ ಬಿಡೋದಿಲ್ಲ.
ಎಷ್ಟೇ ಆದ್ರೂ ಲವ್‌ಸ್ಟೋರಿ ಅಲ್ವ?
ಎಲ್ಲರಿಗೂ ಕುತೂಹಲ ಇದ್ದೇ ಇರುತ್ತೆ ಅರುಣ ವಕೀಲನಂತೆ ವಾದಮಂಡಿಸಿ ಸಿಗರೇಟಿಗೆ ಬೆಂಕಿ ತಗುಲಿಸಿ ನೆಮ್ಮದಿಯಾಗಿ ಒಂದು ದಮ್ಮ್  ಎಳೆದು ಸುಮ್ಮನಾಗಿಬಿಟ್ಟ.
ಎಲ್ಲರು ಸೇರಿರುವುದೇ ಸಂತೋಷ ಹಂಚಿಕೊಳ್ಳುವುದಕೋಸ್ಕರ.
ಆದರೆ, ಪಾರ್ಟಿ ಗಂಭೀರವಾದ ಚರ್ಚೆಯ ಕಡೆಗೆ ವಾಲುತ್ತಿರುವುದನ್ನು ಗಮನಿಸಿದ ರಾಹುಲ್ ಎಲ್ಲರನ್ನು ಸಹಜ ಸ್ಥಿತಿಗೆ ತರಲು ಮುಂದಾದ.
ಎಲ್ಲರು ಸೇರಿ ಅವನ ತಲೆ ಹಾಳು ಮಾಡ್ಬೇಡಿ.
ಈಗ ತಾನೇ ಲವ್ ಮಾಡೋದಕ್ಕೆ ಶುರು ಮಾಡಿದ್ದಾನೆ.
ಇವಾಗ್ಲೇ ಹೆದರಿಸೋದಕ್ಕೆ ಪ್ರಾರಂಭ ಮಾಡಿದ್ರೆ ಹೇಗೆ?
ಮದ್ಯದ ನಶೆ ತಲೆಗೇರಿದೊಡನೆ ಎಲ್ಲರಿಗೂ ಎಲ್ಲಿಲ್ಲದ ಧೈರ್ಯ ಎದೆಯೊಳಗೆ ತುಂಬಿಕೊಳ್ಳುತ್ತೆ.
ಆದರೆ, ನೀವಿಬ್ಬರು ಆತಂಕದ ವಿಚಾರವನ್ನೇ ಮಾತಾಡ್ತಾ ಕೂತಿದ್ದೀರ.
ಮುಂದೆ ಆಗುವುದರ ಬಗ್ಗೆ ಇವಾಗ್ಲೇ ಯಾಕೆ ಚಿಂತೆ ಮಾಡ್ಬೇಕು.
ಅವರಿಬ್ಬರು ಪಯಣಿಸುತ್ತಿರುವ ಪ್ರೀತಿಯ ದೋಣಿ ದಡ ಸೇರುವ ವಿಶ್ವಾಸ ನನ್ಗಂತು ಇದೆ .
ರಾಹುಲ್ ಆತಂಕಗೊಂಡವರ ಬಾಯಿ ಮುಚ್ಚಿಸಲು ಪ್ರಯತ್ನಿಸಿದ.
ಏನೇ ಹೇಳಿದರೂ ಸಂಜಯ್ ಮಾತ್ರ ತೃಪ್ತನಾಗಲಿಲ್ಲ.
ತೃಪ್ತನಾಗುವ ವ್ಯಕ್ತಿಯೂ ಅಲ್ಲ.
ಹುಟ್ಟುವಾಗಲೇ ಭಯ ಎಂಬುದು ಅವನ ಬೆನ್ನಿಗಂಟಿಕೊಂಡು ಬಂದಿತ್ತು.
ಈ ಹಿಂದೆ ಸ್ನೇಹಿತರೆಲ್ಲ ಒಟ್ಟಿಗೆ ಸೇರಿ ಪಾರ್ಟಿ ಮಾಡುತ್ತಿದ್ದ ಸಂದರ್ಭ ಪಾರ್ಟಿ ಮುಗಿಯೋದಕ್ಕೆ ಸ್ವಲ್ಪ ಹೊತ್ತು ಹೆಚ್ಚಾದರೂ ಕಳವಳಕ್ಕೆ ಒಳಗಾಗಿ ಬಿಡುತ್ತಿದ್ದ.
ಹೊತ್ತಲ್ಲದ ಹೊತ್ತಿಗೆ ಮನೆಗೆ ಕಾಲಿಟ್ಟರೆ ಮನೆಯಲ್ಲಿ ದೊಡ್ಡ ರಾದ್ಧಾಂತವೇ ನಡೆದು ನನ್ನ ಮನೆಯಿಂದ ಹೊರಗಟ್ಟಿದರೆ ಏನು ಗತಿ?
ಹಾಗೊಂದ್ವೇಳೆ ಏನಾದರು ನಡೆದರೆ ನನ್ನ ಬದುಕೇ ನಾಶವಾಗಿ ಬಿಡುತ್ತದೆ ಎಂದು ಆತಂಕಕ್ಕೆ ಒಳಗಾಗಿ ಬಿಡುತ್ತಿದ್ದ.
ರಾತ್ರೋ ರಾತ್ರಿ ಮನೆಗೆ ಹೋಗುವಾಗ ದೆವ್ವಗಿವ್ವ ಬಂದು ನನ್ನ ಕೊಂದು ಬಿಟ್ರೆ?
ಎಂದು ಮನದಲ್ಲಿಯೇ ಹುಚ್ಚುಚ್ಚಾಗಿ ಏನೇನೋ ಕಲ್ಪಿಸಿಕೊಡು ಆತಂಕ ಪಡುವ ಸಂಜಯ್ ಮನದಲ್ಲಿ ಸಹಜವಾಗಿಯೇ ಇಂತಹ ಆತಂಕದ ಪ್ರಶ್ನೆಗಳು ಉದ್ಭವಿಸುವುದು ಸಾಮಾನ್ಯ.
ಅಭಿಮನ್ಯುವಿನ ಪ್ರೀತಿಯ ವಿಚಾರದಲ್ಲಿ ಮತ್ತೆ ಆತಂಕಕ್ಕೆ ಒಳಗಾದ ಸಂಜಯ್ ತನ್ನ ಮನದೊಳಗೆ ಕವಿದಿರುವ ಆತಂಕವನ್ನು ಹೊರಗೆಡವಲು ಮುಂದಾದ.
ಅಭಿಮನ್ಯು ಸಾಗುತ್ತಿರುವ ಹಾದಿ ನೋಡಿದ್ರೆ ನನ್ಗೆ ಭಯ ಆಗ್ತಾ ಇದೆ.
ಅವನು ಪಯಣಿಸುತ್ತಿರುವ ದೋಣಿ ದಡ ತಲುಪಬೇಕೆಂಬುದು ನನ್ನ ಬಯಕೆ.
ಆದರೆ ಮಾರ್ಗದ ಮಧ್ಯ ಸಮಸ್ಯೆ ಎದುರಾದರೆ!?
ಮತ್ತೆ ಕಳವಳ ತೋಡಿಕೊಂಡ.
ಎಲ್ಲರ ಮಾತನ್ನು ತುಂಬಾ ಹೊತ್ತಿನಿಂದ ಶಾಂತಚಿತ್ತತೆಯಿಂದ ಆಲಿಸುತ್ತಿದ್ದ ಪುರುಷೋತ್ತಮ್ ಕೈಯಲ್ಲಿದ್ದ ಸಿಗರೇಟನ್ನು ಅಸ್ಟ್ರೆಯಲ್ಲಿ ಹೊಸಕಿಹಾಕಿ ಸಂಜಯ್ ಕಡೆಗೆ ನೋಟ ಬೀರಿ ಅವಳಪ್ಪನನ್ನ ಸ್ಪೈಡರ್‌ಮ್ಯಾನ್‌ನ ಶೌರ್ಯಕ್ಕೆ ಹೋಲಿಕೆ ಮಾಡಿ ಮಾತಾಡ್ಬೇಡ.
ಅವನನ್ನ ಎದುರಿಸೋ ತಾಕತ್ತು ನಮ್ಗೆ ಇಲ್ವ?
ಅವರೊಂದು ತಂತ್ರ ಹೆಣೆದರೆ ಅದಕ್ಕೆ ಪ್ರತಿ ತಂತ್ರ ಹೆಣೆದರೆ ಆಯ್ತು.
ಒಂದ್ವೇಳೆ ಏನಾದರೂ ತಕರಾರು ತೆಗೆದರೆ ಹತ್ತಿಮೂಟೆತರ ಎತ್ತಿ ಕಾವೇರಿ ನದಿಗೆ ಎಸೆದು ಬಿಡುವ ಪುರುಷೋತ್ತಮ್ ಹಾಸ್ಯದ ಧಾಟಿಯಲ್ಲಿ ಹೇಳಿದ.
ಏಯ್…, ತಲೆಕೆಟ್ಟು ಹಾಗೇನಾದ್ರು ಮಾಡ್ಲಿಕ್ಕೆ ಹೋಗ್ಬೇಡ.
ಅವಳಪ್ಪ ಸತ್ತೋದ್ರೆ ಅಭಿಮನ್ಯು ಸುಮ್ನೆ ಇರ್ತಾನಾ?
ಮಾವನನ್ನ ಕಳ್ಕೊಂಡ ದುಃಖದಲ್ಲಿ ನಿನ್ನ ಮೇಲೆ ಕೇಸ್ ಜಡಿಯದೆ ಬಿಡೋದಿಲ್ಲ.
 ಕೊನೆಗೆ ಪೊಲೀಸರು ನಿನ್ನ ಏರೋಪ್ಲೇನ್ ಹತ್ತಿಸದೆ ಬಿಡೋದಿಲ್ಲ ರಾಹುಲ್‌ನ ಮಾತಿಗೆ ಎಲ್ಲರು ಕಿರುನಗೆ ಬೀರಿದರು.
ಒಂದು ವಿಷಯವಂತೂ ಚೆನ್ನಾಗಿ ನೆನಪಿಟ್ಕೋ ಅಭಿಮನ್ಯು.
ಈ ಹುಡುಗಿಯರಿದ್ದಾರಲ್ಲ, ಅವರನ್ನು ಎಲ್ಲಾ ಕಾಲಕ್ಕೂ ನಂಬೋ ಹಾಗಿಲ್ಲ.
ಊಸರವಳ್ಳಿ ತರ ಬಣ್ಣ ಬದಲಾಯಿಸ್ತನೇ ಇತಾರೆ.
ನೀನಿಲ್ಲದೆ ನಾನಿಲ್ಲವೆಂದು ಡೈಲಾಗ್ ಹೊಡೆಯುತ್ತಾ ಕೊನೆಗೊಂದು ದಿನ ತಮ್ಮ ಘನತೆಗೆ ತಕ್ಕಂತ ಹುಡುಗ ಸಿಕ್ಕರೆ ಪ್ರೀತಿಸಿದ ಹುಡುಗನಿಗೊಂದು ಗುಡ್‌ಬೈ ಹೇಳಿ ಹೊರಟು ಬಿಡ್ತಾರೆ.
ನಾಲ್ಕೈದು ವರ್ಷಗಳ ಹಿಂದೆ ಎಲ್ಲರ ವಿರೋಧ ಕಟ್ಟಿಕೊಂಡು ಪ್ರೀತಿ ಮಾಡಿ ಮದ್ವೆ ಆದ ಪ್ರಕಾಶ್-ಲಕ್ಷ್ಮೀದೇವಿ ಜೋಡಿಯ ಕತೆ ಈಗೇನಾಗಿದೆ ಅಂತ ನಿಮ್ಗೇನಾದ್ರು ಗೊತ್ತಾ…!?
ಎಂದು ಅರುಣ ಬೇರೊಬ್ಬರ ಕತೆಯನ್ನು ಪಾರ್ಟಿಗೆ ಎಳೆ ತಂದ.
ಎಲ್ಲರು ಇಲ್ಲ ಎಂದು ತಲೆ ಅಲ್ಲಾಡಿಸಿದರು.
ಅರುಣನಿಗೆ ಅಷ್ಟೇ ಸಾಕಿತ್ತು.
ನೈಜ ಘಟನೆಗೆ ಸ್ವಲ್ಪ ಮಸಾಲೆ ಸೇರಿಸಿ ರಸವತ್ತಾಗಿ ಹೇಳಲು ಅಣಿಯಾದ.
ಪ್ರಕಾಶ್ ತರಕಾರಿ ವ್ಯಾಪಾರ ಮಾಡಿಕೊಂಡು ಅವನ ಪಾಡಿಗೆ ನೆಮ್ಮದಿಯಾಗಿದ್ದ.
ವಾರಕ್ಕೊಂದು ಸಲ ತರಕಾರಿ ಕೊಂಡುಕೊಳ್ಳೋದಕ್ಕೆ ಬರ್ತಾ ಇದ್ದ ಲಕ್ಷ್ಮೀದೇವಿ ತನ್ನ ಮೋಹಕ ನೋಟ ಬೀರಿ ಒಂದೆರಡು ತರಕಾರಿಗಳನ್ನು ಹೆಚ್ಚಿಗೆ ಬುಟ್ಟಿಗೆ ಹಾಕಿಕೊಂಡು ಹೋಗ್ತಾ ಇದ್ದಳು.
ಒಂದಷ್ಟು ಸಮಯದ ನಂತರ ಅವನನ್ನೇ ಬುಟ್ಟಿಗೆ ಹಾಕ್ಕೊಂಡ್ಲು.
ಪ್ರಕಾಶ್ ಎಲ್ಲರ ವಿರೋಧ ಕಟ್ಟಿಕೊಂಡು ಮದ್ವೆ ಕೂಡ ಆದ.
ಒಂದೆರಡು ವರ್ಷಗಳ ತನ್ಕ ಎಲ್ಲಾ ಚೆನ್ನಾಗಿಯೇ ಇತ್ತು.
ಸಮಸ್ಯೆ ಪ್ರಾರಂಭವಾಗಿದ್ದೇ ಅವನಿಗೆ ಕಾಯಿಲೆ ಕಾಣಿಸಿಕೊಂಡ ನಂತರ.
ಹಾಳಾದ ಕಾಯಿಲೆ ಬಂದು ಸೊಂಟದ ಕೆಳಗೆ ಸ್ವಾಧೀನ ಕಳೆದುಕೊಂಡ.
ಸೊಂಟದ ಸ್ವಾಧೀನ ಕಳೆದುಕೊಂಡು ದಾಂಪತ್ಯ ಜೀವನ ನಡೆಸುವುದಾದರೂ ಹೇಗೆ?
ಆಕೆಗೆ ಯವ್ವನದ ಸುಖ ಬೇಕು.
ಆದರೆ, ಅವನಿಂದ ನೀಡೋದಕ್ಕೆ ಸಾಧ್ಯವಾಗ್ಲಿಲ್ಲ.
ಗಂಡನ ಸೊಂಟ ಬಿದ್ದೋಗಿದ್ದೇ ತಡ ಆಕೆ ಬೇರೊಬ್ಬನ ಕೈ ಹಿಡಿದುಬಿಟ್ಟಳು.
ಆಕೆಯ ಮನವೊಲಿಸಿ ಮತ್ತೆ ಮನೆಗೆ ಕರ್ಕೊಂಡು ಬಂದು ಹೊಸ ಜೀವನ ಪ್ರಾರಂಭಿಸಲು ನಿರ್ಧರಿಸಿದ.
ಬಂದವಳು ಸುಮ್ಮನಿರಲಿಲ್ಲ.
ಮನೆಯಲ್ಲಿದ್ದ ಸಾಮಾಗ್ರಿಗಳನ್ನೆಲ್ಲ ಹೊತ್ತೊಯ್ದಳು.
ಈಗ ಪ್ರಕಾಶ್ ಅನಾಥ.
ಟೀ ಕಾಯಿಸಿ ಕುಡಿಯೋದಕ್ಕ್ಕೂ ಒಂದು ಸಣ್ಣ ಪಾತ್ರೆ ಕೂಡ ಇಲ್ಲ ಕಣ್ರೋ, ಎಲ್ಲ ಬಾಚ್ಕೊಂಡೋದ್ಲು.
ಇಂಥಹ ಹುಡುಗಿಯರಿಗೇನು ಪ್ರಪಂಚದಲ್ಲಿ ಕೊರತೆ ಇಲ್ಲ ಎಂದು ಅರುಣ ತನ್ನ ಸ್ತ್ರೀ ಕುಲದ ಧ್ವೇಷವನ್ನು ಉದಾಹರಣೆ ಸಹಿತ ವಿವರಿಸಿ ಸಂತೋಷದಿಂದ ಒಂದು ಪೆಗ್ ಏರಿಸಿಕೊಂಡ.
ಅದಾಗಲೇ ಸಾಕಷ್ಟು ಹೊತ್ತು ಕಳೆದುಹೋಗಿತ್ತು.
ಚರ್ಚೆ ಮಾಡುತ್ತಾ ಇದ್ರೆ ಬೆಳಗಾಗೋದು ನಿಶ್ಚಿತ ಎಂದು ತಿಳಿದ ರಾಹುಲ್ ಚರ್ಚಾಕೂಟಕ್ಕೆ ವಿರಾಮಹಾಕಿ ಎಲ್ಲರನ್ನು ಹೊರಡಿಸಿದ.
ಬಾರ್‌ನಿಂದ ಹೊರ ಬಿದ್ದಾಗ ಗಂಟೆ ಹನ್ನೊಂದು ಸರಿದು ಹನ್ನೆರಡರ ಕಡೆಗೆ ನಡಿಗೆ ಹಾಕುತಿತ್ತು.
ಅಭಿಮನ್ಯು ಮನೆ ಸೇರಿಕೊಳ್ಳುವಷ್ಟರೊಳಗೆ ವಾತ್ಸಲ್ಯ ನಿದ್ರೆಗೆ ಜಾರಿದ್ದರು.
ಅಭಿಮನ್ಯು ಮನೆ ಸೇರುವುದಕ್ಕೆ ಹೊತ್ತು ಗೊತ್ತು ಇರುವುದಿಲ್ಲ.
ಹೀಗಾಗಿ ವಾತ್ಸಲ್ಯ ಮಗನಿಗೆ ಬೇಕಾದಷ್ಟು ಊಟವನ್ನು ಇಟ್ಟು ಮಲಗಿ ಬಿಡುತ್ತಿದ್ದರು.
ಊಟ ಮುಗಿಸಿಕೊಂಡು ಕಂಬಳಿ ಹೊದ್ದು ಮಲಗಲು ಅಣಿಯಾಗುವಷ್ಟರಲ್ಲಿ ಅಕ್ಷರಳ ಮೊಬೈಲ್ ಕರೆ ಬಂತು.
ಹಲೋ…, ನಿದ್ರೆ ಬರ್ಲಿಲ್ವ?
ಮೊದಮೊದಲು ಪ್ರೀತಿ ಮಾಡೋರಿಗೆ ಹೀಗೆಲ್ಲ ಆಗೋದು ಸಾಮಾನ್ಯ.
ತಲೆ ಕೆಡಿಸ್ಕೋಬೇಡ.
ನಾಳೆ ಸಂಜೆ ಭೇಟಿಯಾಗಿ ಮಾತಾಡೋಣ ಅಂದ ಅಭಿಮನ್ಯು, ಮಾತುಮುಗಿಸಲು ಮುಂದಾದ.
ಗಂಟೆ ಹನ್ನೆರಡು ಬಾರಿಸಿದರೂ ಆಕೆಯ ಬಳಿ ನಿದ್ರೆ ಸುಳಿಯಲೇ ಇಲ್ಲ.
ಆಗಿಂದಾಗೆ ಅಭಿಮನ್ಯುವಿನ ನೆನಪುಗಳು ಆಕೆಯ ಮನದೊಳಗೆ ಸಾಗರದ ಅಲೆಗಳಂತೆ ಬಂದು ಅಪ್ಪಳಿಸತೊಡಗಿದವು.
ಪ್ರೀತಿ ಚಿಗುರೊಡೆದಿರುವುದಕ್ಕೆ ಆಕೆಯಲ್ಲಿ ಉಂಟಾಗಿರುವ ಸಂತೋಷಕ್ಕೆ ಎಣೆಯೇ ಇರಲಿಲ್ಲ.
ಆ ಸಂತೋಷದಲ್ಲಿ ನಿದ್ರೆ ಮರೆತು ಹೋಯಿತು.
ಅಭಿಮನ್ಯುವಿನ ಧ್ಯಾನ ಮಾಡುತ್ತಾ ಕುಳಿತುಬಿಟ್ಟಳು.
ಸಾಕಷ್ಟು ಹೊತ್ತು ಬೆಡ್‌ಮೇಲೆ ಹೊರಳಾಡಿದರೂ ನಿದ್ರೆ ಬಳಿ ಸುಳಿಯಲೇ ಇಲ್ಲ.
ಒಂದಷ್ಟು ಹೊತ್ತು ಅಭಿಮನ್ಯುವಿನೊಂದಿಗೆ ಮಾತಾಡದೆ ಇದ್ದರೆ ಮನಸ್ಸಿಗೆ ನೆಮ್ಮದಿ ಸಿಗೋದಿಲ್ಲವೆಂದು ಅಭಿಮನ್ಯುವಿಗೆ ಫೋನಾಯಿಸಿದ್ದಳು.
ಏನಾದ್ರು ಮಾತಾಡೋ, ನನ್ಗಂತೂ ನಿದ್ರೆನೇ ಬತಾ ಇಲ್ಲ.
ಎಲ್ಲದಕ್ಕೂ ನೀನೇ ಕಾರಣ.
ನೆಮ್ಮದಿಯಾಗಿ ನಿದ್ರೆ ಮಾಡ್ಲಿಕ್ಕೂ ಬಿಡ್ತಾ ಇಲ್ಲ.
ಕನಸಲ್ಲೂ ಬಂದು ಕಾಡ್ತಾ ಇರ್ತಿಯ…
ನಾನು ಕನಸಿನಲ್ಲಿ ಬಂದು ಕಾಡ್ತಾ ಇದ್ರೆ ನೀನು ತಡರಾತ್ರಿಯಲ್ಲಿ ಫೋನ್ ಮಾಡಿ ಕಾಡ್ತಾ ಇದ್ದಿಯ.
ಗಂಟೆ ಹನ್ನೆರಡು ಕಳೆದಿದೆ.
ನನ್ಗಂತೂ ನಿದ್ರೆ ತೂಗ್ತಾ ಇದೆ.
ನಾವಿಬ್ರು ಹೀಗೆ ಮಾತಾಡ್ತಾ ಇದ್ರೆ ಅಮ್ಮನಿಗೆ ಎಚ್ಚರವಾಗಿ ನನ್ಗೆ ಒದೆ ಬೀಳುತ್ತೆ ಅಷ್ಟೆ ಅಂದ ಅಭಿಮನ್ಯು ಫೋನ್ ಸಂಪರ್ಕ ಕಡಿತಗೊಳಿಸಿ ನಿದ್ರೆಗೆ ಜಾರಿದ.
ಅಭಿಮನ್ಯು ನಿದ್ರೆಗೆ ಜಾರಿ ಕೆಲವು ಗಂಟೆಗಳು ಕಳೆಯುವಷ್ಟರೊಳಗೆ ಮತ್ತೆ ಮೊಬೈಲ್ ಅರಚಿಕೊಳ್ಳಲು ಪ್ರಾರಂಭಿಸಿತು.
ಇದ್ಯಾರಪ್ಪ ತಡರಾತ್ರಿಯಲ್ಲಿ ಕರೆ ಮಾಡ್ತಾ ಇರೋದು ಎಂದು ದಡಬಡಾಯಿಸುತ್ತಾ ಮೇಲೆದ್ದು ಮೊಬೈಲ್ ಕೈಗೆತ್ತಿಕೊಂಡ.
ಹಲೋ ಮೈಡಿಯರ್ ಸ್ವೀಟ್ ಹಾರ್ಟ್ ಅತ್ತಿಂದ ಅಕ್ಷರಳ ಧ್ವನಿ ಕೇಳಿಸಿತು.
ನೀನಿನ್ನೂ ಮಲ್ಕೊಂಡೇ ಇದ್ದೀಯ?
ಗಂಟೆ ಆರಾಯ್ತು, ಸೋಂಬೇರಿ ತರ ಮಲ್ಕೋ ಬೇಡ.
ಬೇಗ ಎದ್ದು ರೆಡಿಯಾಗು.
ದಿನಾ ನೀನು ಹೀಗೆ ಸೂರ್ಯ ಉದಯಿಸಿದರೂ ಮಲ್ಕೊಂಡಿದ್ರೆ ದಿನಾ ಬೆಳಗ್ಗೆ ಫೋನ್ ಮಾಡಿ ಕಿರುಕುಳ ಕೊಟ್ಟೇ ಕೊಡ್ತಿನಿ.
ಇನ್ನು ಮುಂದೆ ದಿನನಿತ್ಯ ಆರು ಗಂಟೆಯೊಳಗೆ ಎದ್ದಿರಬೇಕು.
ಇಲ್ದಿದ್ರೆ ನಾನೇ ನಿನ್ಗೆ ಅಲರಂ ಆಗ್ತೇನೆ ಅಂದಳು.
ಆಯ್ತು ಬಿಡು, ಎಲ್ಲಾ ನನ್ನ ಹಣೆಬರಹ ಎಂದು ಗೊಣಗುತ್ತಾ ಹಾಸಿಗೆಯಿಂದ ಮೇಲೆದ್ದ ಅಭಿಮನ್ಯು ಅಮ್ಮ ಮಾಡಿಟ್ಟ ತಿಂಡಿಯನ್ನು ತಿಂದು ಕಚೇರಿ ಕಡೆಗೆ ನಡೆದ.
ಕಚೇರಿ ತೆರೆಯುವುದಕ್ಕಿಂತ ಮುಂಚೆಯೇ ರಾಹುಲ್ ಅಭಿಮನ್ಯುವಿನ ಆಗಮನಕ್ಕಾಗಿ ಕಾದು ಕುಳಿತ್ತಿದ್ದ.
ಇವನಿಗೇನಾಗಿದೆ?ಇಷ್ಟೊಂದು ಬೆಳಗ್ಗೆ ಬಂದು ಕೂತ್ಕೊಂಡಿದ್ದಾನಲ್ಲ.
ಏನಾದ್ರು ಅನಾಹುತ ಆಗಿರಬಹುದೇ?
ಎಂದು ಆತಂಕಗೊಂಡು ರಾಹುಲ್ ಬಳಿ ಆಗಮಿಸಿದ.
ಗುರು ಗೋವಾಕ್ಕೆ ಹೋಗೋಣ್ವ?
ಎಲ್ಲರು ಒಟ್ಟಿಗೆ ಹೋಗೋಣ ಅಂಥ ತೀರ್ಮಾನ ಮಾಡಿದ್ದೇವೆ.
ನಾಳೆನೇ ಹೊರಡೋಣ.
ನೀನು ಕೂಡ ಬರ್ಬೆಕು ಕೋರಿಕೆ ಮುಂದಿಟ್ಟ ರಾಹುಲ್.
ಸದ್ಯ ಯಾವುದೇ ಅನಾಹುತವಾಗಿಲ್ಲವೆಂದು ನಿಟ್ಟುಸಿರು ಬಿಟ್ಟ.
ಬೆಳ್ಳಂಬೆಳಗೆ ಸಂತಸದ ಸುದ್ದಿ ಕೇಳಿ ಅಭಿಮನ್ಯುವಿನ ಮನಸ್ಸು ಹಿಗ್ಗಿ ಹೋಯಿತು.
ಒಂದೇ ಕಡೆ ಇದ್ದು ಮನಸ್ಸು ಜಡ್ಡುಗಟ್ಟಿ ಹೋಗಿದೆ.
ಎಲ್ಲಿಗಾದ್ರು ಹೋಗಿ ಒಂದಷ್ಟು ಸಮಯ ಕಳೆಯಬೇಕೆಂದು ಅಂದುಕೊಂಡಿದ್ದ.
ಅಂತಹ ಒಂದು ಸಂದರ್ಭ ಈಗ ಒದಗಿ ಬಂದದಕ್ಕೆ ಸಂತಸಗೊಂಡ.
ಹೊರಡೋಣ ಅದಕ್ಕೇನಂತೆ.
ನನ್ಗೂ ಇಲ್ಲಿದ್ದು ಬೋರ್ ಹೊಡಿತಾ ಇದೆ.
ದಿನ ಬೆಳೆಗಾದರೆ ಅದೇ ಜನ, ಅದೇ ಊರನ್ನ ನೋಡಿ, ನೋಡಿ ಸಾಕಾಗಿ ಹೋಗಿದೆ.
ಟೂರ್ ಹೋಗದೆ ಸಾಕಷ್ಟು ವರ್ಷಗಳೇ ಕಳೆದುಹೋಗಿದೆ.
ಈಗ ಬಂದಿರುವ ಅವಕಾಶ ಮಿಸ್ ಮಾಡಿಕೊಳ್ಳೋದಿಲ್ಲ.
ನಾನಂತು ಈಗ್ಲೇ ಹೊರಡ್ಲಿಕ್ಕೆ ಸಿದ್ಧವಾಗಿದ್ದೇನೆ ಉತ್ಸಾಹದಿಂದ ಹೇಳಿದ.
ಸಂಜೆ ರಾಜಾಸೀಟ್ ಉದ್ಯಾನವನದಲ್ಲಿ ಅಕ್ಷರಳನ್ನು ಭೇಟಿಯಾದ ಅಭಿಮನ್ಯು ಗೋವಾ ಪ್ರವಾಸದ ವಿಚಾರ ತೆರೆದಿಟ್ಟ.
ನಾಳೆ ಸ್ನೇಹಿತರೆಲ್ಲ ಗೋವಾಕ್ಕೆ ಹೋಗ್ತಾ ಇದ್ದೇವೆ.
ಬರುವುದಕ್ಕೆ ಒಂದೆರಡು ದಿನ ಅಗ್ಬೊಹುದು.
ಟೂರ್ ಹೋಗದೆ ಸಾಕಷ್ಟು ವರ್ಷಗಳೇ ಕಳೆದು ಹೋಗಿದೆ.
ಒಂದೆರಡು ದಿನ ಹೊರಗೆ ಇದ್ದು ಬಂದರೆ ಮನಸ್ಸಿಗೆ ಸ್ವಲ್ಪ ಹಿತ ಅನ್ನಿಸ್ಬೊಹುದು.
ಸಾಧ್ಯವಾದ್ರೆ ನೀನು ಬಂದ್ಬಿಡು ಕೇಳಿದ.
ಅಭಿಮನ್ಯುವನ್ನು ಒಂದು ದಿನ ಕೂಡ ಬಿಟ್ಟು ಇರಲಾಗದ ಆಕೆಗೆ ಅಭಿಮನ್ಯು ಹೊರಗೆ ಹೋಗುತ್ತಿದ್ದಾನೆಂಬ ಮಾತನ್ನು ಸಹಿಸಿಕೊಳ್ಳಲು ಸಾಧ್ಯವಾಗದೆ ಹೋಯಿತು.
ಗೋವಾಕ್ಕ್ಕೆ ಹೋಗೋದೇನೋ ಸರಿ.
ಆದರೆ ನನ್ನ ಪರಿಸ್ಥಿತಿನ ಅರ್ಥಮಾಡ್ಕೊಂಡಿದ್ದೀಯ?
ನಿನ್ನ ಬಿಟ್ಟು ಒಂದು ದಿನ ಕೂಡ ನನ್ಗೆ ಇರೋಕಾಗಲ್ಲ.
ನಿನ್ನ ಕಳುಹಿಸಿಕೊಡೋದಕ್ಕೆ ಮನಸ್ಸು ಒಪ್ಪುತ್ತಿಲ್ಲ ಅಭಿ.
ಬೆಳಗ್ಗೆ ಹೋಗಿ ಸಂಜೆ ಬರುವುದಾದ್ರೆ ಪರ್ವಾಗಿಲ್ಲ.
ಎರಡು ದಿನ ನಿನ್ನ ಬಿಟ್ಟು ಹೇಗೆ ತಾನೇ ಇರಲಿ?
ಅದರ ಬಗ್ಗೆ ಸ್ವಲ್ಪನಾದ್ರು ಯೋಚ್ನೆ ಮಾಡಿದ್ದೀಯ?
ದಿನಾ ಅಭಿಮನ್ಯುವಿನ ಬಿಸಿಯಪ್ಪುಗೆಯಲ್ಲಿ ಬಂಧಿಯಾಗಿ ಲೋಕವನ್ನೇ ಮರೆತು ಸಂತೋಷದಿಂದ ಕಾಲ ಕಳೆಯಲು ಬಯಸುವ ಆಕೆಗೆ ಎರಡು ದಿನ ಅಗಲಿ ಇದ್ದರೆ ಎರಡು ಜನ್ಮ ಅನುಭವಿಸಬೇಕಾದಷ್ಟು ಪ್ರೀತಿ ಕಳೆದುಹೋಗುತ್ತದೆಯೋ ಎನೋ ಎಂಬ ಭಯ.
ಒಂದೇ ಒಂದು ದಿನ ಕೂಡ ಭೇಟಿಯಾಗದೆ ಇದ್ದರೆ ಚಡಪಡಿಸುವ ಆಕೆಗೆ ಎರಡು ದಿನ ಅಭಿಮನ್ಯು ತನ್ನ ಬಳಿ ಇರುವುದಿಲ್ಲ ಎಂಬ ಮಾತನ್ನು ಕಲ್ಪನೆ ಸಹ ಮಾಡಿಕೊಳ್ಳಲು ಸಾಧ್ಯವಾಗದೆ ಹೋಯಿತು.
ಅಭಿಮನ್ಯುವಿಗೆ ಅಕ್ಷರ ತೋರುತ್ತಿರುವ ಪ್ರೀತಿ ಸ್ವಲ್ಪ ಅತಿಯಾಯಿತು ಅನ್ನಿಸದೆ ಇರಲಿಲ್ಲ.
ಹುಡುಗಿಯರು ಅಗತ್ಯಕ್ಕಿಂತ ಹೆಚ್ಚಾಗಿಯೇ ಪ್ರೀತಿ ತೋರಿಸುತ್ತಾರೆ.
ಎಲ್ಲಿಗೂ ಹೋಗಲು ಬಿಡದೆ ಕಟ್ಟಿಹಾಕಿ ಬಿಡುತ್ತಾರೆ.
ಒಂದೆರಡು ದಿನ ದೂರ ಇದ್ದರೆ ಏನಾಗಿ ಬಿಡುತ್ತದೆ?
ಅದಕ್ಕೂ ಒಪ್ಪಿಗೆ ಕೊಡ್ತಾ ಇಲ್ಲ.
ರಾಹುಲ್‌ಗೆ ಬಂದೇ ಬರ್ತೆನೆ ಅಂತ ಮಾತು ಕೊಟ್ಟಾಗಿದೆ.
ಈಗ ಬರೋದಿಲ್ಲ ಅಂದರೆ ಏನಂದುಕೊಳ್ಳುತ್ತಾನೋ ಏನೋ?
ಈ ವಿಚಾರ ಇವಳಿಗೆ ಹೇಳಿದ್ದೇ ದೊಡ್ಡ ತಪ್ಪಾಯ್ತೆಂದು ಅಂದುಕೊಂಡ.
ಅಗಲಿಕೆ ಎಂಬುದು ಪ್ರೀತಿಯನ್ನು ಮತ್ತಷ್ಟು ಹತ್ತಿರ ತಂದು ನಿಲ್ಲಿಸಿಬಿಡುತ್ತದೆ.
ಹತ್ತಿರ ಇದ್ದಷ್ಟು ದಿನ ಪ್ರೀತಿ ಎಷ್ಟೊಂದು ಗಾಢವಾಗಿದೆ ಎಂಬುದು ಅರಿವಿಗೆ ಬರುವುದೇ ಇಲ್ಲ.
ಅಗಲಿಕೆಯ ಕ್ಷಣದಲ್ಲಿ ಮಾತ್ರ ಪ್ರೀತಿ ಎಷ್ಟೊಂದು ತೀವ್ರ ಸ್ವರೂಪ ಪಡೆದುಕೊಂಡಿದೆ ಎಂಬುದು ಮನವರಿಕೆಯಾಗುತ್ತದೆ.
ದೂರ ಇದ್ದಷ್ಟು ಪ್ರೀತಿ ಹೆಚ್ಚಾಗಿರುತ್ತದೆ.
ನದಿ ಸಾಗರವನ್ನು ಸೇರಿಕೊಳ್ಳುವ ತವಕದಲ್ಲಿ ಓಡುವ ಹಾಗೆ ದೂರ ಇದ್ದಾಗ ಯಾವಾಗ ಪ್ರೀತಿಯ ದಡ ಸೇರಿಸಿಕೊಂಡು ಪ್ರೀತಿಯ ಆನಂದವನ್ನು ಆಸ್ವಾದಿಸುವ ಕ್ಷಣ ಬರುತ್ತದೆಯೋ ಎಂದು ಮನಸ್ಸು ಕ್ಷಣ ಕ್ಷಣಕ್ಕೂ ತುಡಿಯುತ್ತಿರುತ್ತದೆ ಎಂದು ಆಕೆಗೆ ಮನವರಿಕೆ ಮಾಡಿಕೊಟ್ಟರೂ ಆಕೆ ಒಪ್ಪುವ ಸ್ಥಿತಿಯಲ್ಲಿರಲಿಲ್ಲ.
ಅಭಿ, ದಯವಿಟ್ಟು ನನ್ನ ಮಾತು ಕೇಳು.
ನೀನು ಹೋಗ್ಬೇಡ. . ಹೋಗ್ಬೇಡ… ಹೋಗ್ಬೇಡ… ಅಷ್ಟೇ.
ಇದ್ಕಿಂತ ಹೆಚ್ಚಿಗೆ ಹೇಳೋದಿಲ್ಲ.
ನೀನು ಎರಡು ದಿನ ಬಿಟ್ಟು ಹೋದ್ರೆ ನಾನು ನೀರಿನಿಂದ ದಡಕ್ಕೆ ಎತ್ತಿ ಎಸೆದ ಮೀನಿನಂತೆ ವಿಲವಿಲನೆ ಒದ್ದಾಡ್ತನೇ ಇರ್ತೆನೆ.
ಆ ದಡದಲ್ಲಿ ಬಿದ್ದು ಒದ್ದಾಡುವ ಮೀನಿನ ಪರಿಸ್ಥಿತಿ ನನ್ಗೂ ಬರಲಿ ಅಂತ ಬಯಸೋದಾದ್ರೆ ಧಾರಾಳ ವಾಗಿ ಹೋಗ್ಬೊಹುದು.
ಅದಕ್ಕೆ ನನ್ನ ಅಭ್ಯಂತರವಿಲ್ಲ ತುಸು ಕೋಪ ತೋರ್ಪಡಿಸಿದಳು.
ಅಭಿಮನ್ಯು ಇಕ್ಕಟ್ಟಿನ ಪರಿಸ್ಥಿತಿಯಲ್ಲಿ ಸಿಲುಕಿಕೊಂಡ.
ಒಬ್ಬರ ಆಸೆ ಈಡೇರಿಸಲು ಹೋದರೆ ಮತ್ತೊಬ್ಬರ ಮುನಿಸು ಎದುರಿಸುವ ಪರಿಸ್ಥಿತಿ.
ಒಂದು ಕ್ಷಣ ಕೂತು ಅತ್ತು ನಿರಾಳವಾಗಿ ಬಿಡುವ ಅನ್ನಿಸಿತು.
ಸ್ವಲ್ಪ ಹೊತ್ತು ಮೌನಕ್ಕೆ ಮಾರುಹೋಗಿ ಮತ್ತೆ ಏರಿದ ಧ್ವನಿಯಲ್ಲಿ ಮಾತನಾಡತೊಡಗಿದ.
ಹುಚ್ಚುಚ್ಚಾಗಿ ಏನೇನೋ ಕಲ್ಪನೆ ಮಾಡ್ಕೊಂಡು ಮಾತಾಡ್ಬೇಡ.
ನನ್ಗೆ ಕೋಪ ಬರ್ತಾ ಇದೆ.
ನೀನು ನನ್ನ ಮೇಲೆ ಎಷ್ಟು ಪ್ರೀತಿ ಇಟ್ಟಿದೆಯೋ ಅಷ್ಟೇ ಪ್ರೀತಿ ಸ್ನೇಹಿತರು ಕೂಡ ಇಟ್ಟಿದ್ದಾರೆ.
ಅವರ ಆಸೆಗಳಿಗೆ ತಣ್ಣೀರೆರಚಲು ನನ್ಗಂತೂ ಇಷ್ಟ ಇಲ್ಲ .
ಮುಖ ಊದಿಸಿಕೊಂಡು ಮನದಲ್ಲಿದ್ದ ಕೋಪವನ್ನೆಲ್ಲ ಹೊರಗೆಡವಿದ.
ಹಾಗಾದ್ರೆ ನನ್ನ ಆಸೆಗಳಿಗೆ ತಣ್ಣೀರು ಎರಚಬೇಕು ಅಂದುಕೊಡಿದ್ದೀಯ?ತೀಕ್ಷ್ಣವಾಗಿ ಕೇಳಿದಳು.
ನೀನು ಹಾಗೆ ಅಂದುಕೊಂಡ್ರೆ ನಾನೇನು ಮಾಡ್ಲಿಕ್ಕೆ ಸಾಧ್ಯವಿಲ್ಲ .
ಆಕೆಯ ಪ್ರಶ್ನೆಗೆ ಅಷ್ಟೇ ತೀಕ್ಷ್ಣವಾಗಿ ಉತ್ತರಿಸಿ ಇನ್ನು ಮಾತನಾಡಿ ಸುಖವಿಲ್ಲವೆಂದು ನಿರ್ಧರಿಸಿ ರಾಜಾಸೀಟ್‌ನಿಂದ ಎದ್ದು ಆಕೆಗೆ ಒಂದು ಮಾತು ಕೂಡ ಹೇಳದೆ ನಡೆದುಬಿಟ್ಟ.
ಭಾರವಾದ ಮನಸ್ಸಿನೊಂದಿಗೆ ಆತ ಹೋಗುವ ಹಾದಿಯನ್ನೇ ನೋಡುತ್ತಾ ಕುಳಿತ ಆಕೆಯ ಕಣ್ಗಳಲ್ಲಿ ನೀರು ತುಂಬಿಕೊಂಡಿತು.
ರಾಜಾಸೀಟ್‌ನಲ್ಲಿ ತುಂಬಿದ ಜನರೆದುರು ದುಃಖವನ್ನು ತೋರ್ಪಡಿಸಿಕೊಳ್ಳಲು ಸಾಧ್ಯವಾಗದೆ ನೋವನ್ನು ನುಂಗಿಕೊಂಡಳು.
ಪ್ರೀತಿಯಲ್ಲಿ ಬಂದ ಮೊದಲ ವಿರಸ ಅದು.
ಹೀಗಾಗಿ ಆಕೆ ಅಗತ್ಯಕ್ಕಿಂತ ಹೆಚ್ಚಾಗಿ ಆತಂಕಕ್ಕೊಳಗಾಗಿ ನೊಂದುಕೊಂಡು ದುಃಖದ ಕಡಲಲ್ಲಿ ತೇಲತೊಡಗಿದಳು.
ಪ್ರೀತಿ ಇಲ್ಲಿಗೆ ಕೊನೆಯಾಗಿ ಹೋದರೆ?
ಎಂಬ ಪ್ರಶ್ನೆ ಆಗಿಂದಾಗೆ ಮನದೊಳಗೆ ಕಾಡಲು ಪ್ರಾರಂಭಿಸಿ ಮತ್ತಷ್ಟು ದುಃಖ ತರಿಸಿತು.
ಬೀಸುವ ತಂಗಾಳಿಯು ಕೂಡ ದುಃಖವನ್ನು ಹೊತ್ತು ತಂದ ಅನುಭವ.
ಛೇ, ಈ ಹುಡುಗರೆಂದರೆ ಇಷ್ಟೇನಾ?
ಹುಡುಗಿಯರ ಮಾತಿಗೆ ಒಂದು ಬೆಲೆಯೇ ಇಲ್ಲವೇ?
ಸದಾ ತನ್ನೊಂದಿಗೆ ಇರಬೇಕೆಂದು ಆಸೆ ಪಡೋದೂ ತಪ್ಪಾ?
ನಾನು ನನಗಿಂತ ಹೆಚ್ಚಾಗಿ ಅವನನ್ನ ಪ್ರೀತಿ ಮಾಡಿದ್ದೇ ತಪ್ಪಾ?
ತನ್ನನ್ನು ತಾನೇ ಪ್ರಶ್ನಿಸಿಕೊಂಡಳು.
ಇಂಥಹ ಹತ್ತಾರು ಪ್ರಶ್ನೆಗಳ ನಡುವೆ ಅಭಿಮನ್ಯುವಿನೊಂದಿಗೆ ನಡೆದುಕೊಂಡ ರೀತಿ ಸರಿ ಇಲಿಲ್ವ?
ಎಂಬ ಪ್ರಶ್ನೆ ಆಕೆಯಲ್ಲಿ ಮತ್ತಷ್ಟು ದುಗುಡ ಹೆಚ್ಚಿಸಿತು.
ಅಭಿಮನ್ಯು ತನ್ನೊಂದಿಗೆ ಎಂದೂ ಮರು ಮಾತಾಡಿದವನಲ್ಲ.
ಇಂದು ಪ್ರೀತಿಯನ್ನೇ ತಿರಸ್ಕರಿಸುವ ರೀತಿಯಲ್ಲಿ ಎದ್ದು ಹೊರಟು ಹೋಗಿದ್ದಾನೆ.
ಹೊರಡುವ ಮುನ್ನ ಒಂದು ಮಾತು ಕೂಡ ಆಡದೆ.
ಅವನಿಗೆ ಏನನ್ನಿಸಿತೋ ಏನೋ? ಹೌದು.
 ತಪ್ಪು ನನ್ನಿಂದಲೇ ಆಗಿದೆ.
ಸದಾ ತನ್ನೊಂದಿಗೇ ಇರಬೇಕೆಂದು ಬಯಸುವಂತೆ ಆತನ ಸ್ನೇಹಿತರು ಕೂಡ ನಮ್ಮೊಂದಿಗೆ ಅಭಿಮನ್ಯು ವರ್ಷದಲ್ಲಿ ಒಂದೆರಡು ದಿನವಾದ್ರೂ ಕಳೆಯಲಿ ಎಂದು ಆಸೆ ಪಡೋದ್ರಲ್ಲಿ ತಪ್ಪೇನಿದೆ?
ಕಳುಹಿಸಿಕೊಡುವುದೇ ವಾಸಿ ಇತ್ತು.
ಕಳುಹಿಸಿಕೊಟ್ಟಿದ್ರೆ ಇಷ್ಟೊಂದು ರಾದ್ಧಾಂತಗಳೇ ನಡೆಯುತ್ತಿರಲಿಲ್ಲವೆಂದು ಅಂದುಕೊಂಡ ಅಕ್ಷರ ರಾಜಾಸೀಟ್ ಮುಂಭಾಗದ ಬೆಟ್ಟದಲ್ಲಿ ಕಣ್ಮರೆಯಾಗುತ್ತಿದ್ದ ಸೂರ್ಯನನ್ನೇ ನೋಡುತ್ತಾ ಏಕಾಂತದಲ್ಲಿ ಹಲವು ಹೊತ್ತು ಕಳೆದು ಮನೆಯ ಹಾದಿ ಹಿಡಿದಳು.
ತುಂಬಾ ದು:ಖಿತನಾದ ಅಭಿಮನ್ಯು ಕಚೇರಿಯಲ್ಲಿ ಒಂದಷ್ಟು ಹೊತ್ತು ಕಳೆದು ಬೇಗನೆ ಮನೆಗೆ ತೆರಳಿದ.
ಮನೆಗೆ ಬೇಗನೆ ಬಂದ ಮಗನನ್ನು ಕಂಡ ವಾತ್ಸಲ್ಯ ಏನ್ ಮಗ ನಾಳೆ ಟೂರ್ ಹೋಗ್ಬೇಕೂಂತ ಬೇಗ ಬಂದಿದ್ದೀಯ?
ನಾನು ಅವಾಗ್ಲೇ ಹೊರಡೋದಕ್ಕೆ ಬೇಕಾದ ಬಟ್ಟೆಗಳಿಗೆಲ್ಲ ಐರನ್ ಮಾಡಿಟ್ಟಿದ್ದೇನೆ ಅಂದರು.
ಹಾಳಾದ ಟೂರೂ ಬ್ಯಾಡ, ಏನೂ ಬೇಡ ಅಂತ ಅನ್ನಿಸ್ತಾ ಇದೆ.
ನನ್ಗೆ ಟೂರ್ ಹೋಗ್ಲಿಕ್ಕೆ ಮನಸ್ಸಿಲ್ಲ.
ಆ ಬಗ್ಗೆ ಏನು ಮಾತಾಡ್ಬೇಡ.
ಊಟ ಇದ್ರೆ ಹಾಕು ಎಂದು ಕೈ ತೊಳೆದು ಊಟಕ್ಕೆ ಕುಳಿತುಕೊಂಡ.
ಮಗನಿಗೆ ಮೊದಲೇ ಮೂಗಿನ ತುದಿಯಲ್ಲಿ ಕೋಪ ಇನ್ನು ಮಾತಾಡಿ ಸುಖವಿಲ್ಲ ಅಂದುಕೊಂಡರು.
ಟೂರ್ ಕ್ಯಾನ್ಸಲ್ ಆಗಲು ಕಾರಣವೇನೆಂದು ತಿಳಿದುಕೊಳ್ಳಲು ಆಸಕ್ತಿ ಇತ್ತಾದರೂ ಮಗನ ಕೋಪಕಂಡು ಆ ಬಗ್ಗೆ ಮಾತಾಡದೆ ಊಟ ಬಡಿಸಿದರು.
ಊಟ ಮುಗಿಸಿಕೊಂಡ ಅಭಿಮನ್ಯು ನಾಳೆ ದಿನ ಗೆಳೆಯರಿಗೆ ಹೇಗೆ ಮುಖ ತೋರಿಸುವುದೆಂದು ಚಿಂತೆಯಲ್ಲಿ ಮುಳುಗಿ ಮೆಲ್ಲನೆ ನಿದ್ರೆಗೆ ಜಾರಿದ.
ಬೇಗ ಮಲಗಿದ್ದರಿಂದ ಬೆಳಗ್ಗಿನ ಜಾವ ಐದು ಗಂಟೆಗೆ ಎಚ್ಚರವಾಯಿತು.
ಎದ್ದು ಶುಚಿಯಾಗಿ ಕಚೇರಿ ಕಡೆಗೆ ನಡೆದ.
ಬೆಳಗ್ಗಿನ ಜಾವ ಎಲ್ಲಾ ಸ್ನೇಹಿತರು ಗೋವಾಕ್ಕೆ ಹೊರಡೋದಕ್ಕೆ ಕಿಟ್ ಸಹಿತ ತಯಾರಾಗಿ ನಿಂತಿದ್ದರು.
ಅಭಿಮನ್ಯು,  ಏನಿದು ನಿನ್ನ ಅವತಾರ?
ಗೋವಾಕ್ಕೆ ಬರೋ ಹಾಗೆ ಕಾಣ್ತಾ ಇಲ್ಲ?ಕೇಳಿದ ರಾಹುಲ್.
ಏನ್ಮಾಡೋದು ಎಲ್ಲಾ ನನ್ನ ಹಣೆ ಬರಹ.
ನಿಮ್ಮೊಂದಿಗೆ ಹೊರಡೋದಕ್ಕೆ ದೇಹ, ಮನಸ್ಸು ಎರಡೂ ಕೂಡ ಸಿದ್ಧವಾಗಿ ನಿಂತಿತ್ತು.
ಈ ಬಗ್ಗೆ ನನ್ಗೂ ಅಕ್ಷರಳಿಗೂ ಸ್ವಲ್ಪ ಮಾತಾಯ್ತು.
ಟೂರ್ ಹೋಗ್ಬೇಡ ಅಂತ ಹಟ ಹಿಡ್ದು ಕೂತಿದ್ದಾಳೆ.
ಇನ್ನೇನು ಮಾಡ್ಲಿಕ್ಕೆ ಸಾಧ್ಯ ಹೇಳು?
ನೀವು ಹೋಗಿ ಬನ್ನಿ.
ಮತ್ತೊಂದು ಸಲ ಎಲ್ಲಿಗಾದ್ರು ಹೋಗೋಣ ಅಂದ.
ಅಭಿಮನ್ಯುವಿನ ಮಾತು ರಾಹುಲ್‌ಗೆ ಸಹಜವಾಗಿಯೇ ಕೋಪ ತರಿಸಿತು.
ಒಂದು ಹುಡುಗಿಗೋಸ್ಕರ ಸ್ನೇಹಿತರನ್ನೇ ಮರೆಯೋ ಮಟ್ಟಕ್ಕೆ ತಲುಪಿ ಬಿಟ್ಟನಲ್ಲ?
ಎಂದು ಮನದಲ್ಲಿಯೇ ಅಂದುಕೊಂಡ.
ಗುರು, ಎಲ್ಲರು ದೇವರ ಜಪ ಮಾಡ್ಕೊಂಡು ಕೂತಿದ್ರೆ ನೀನು ಮಾತ್ರ ಅವಳ ಜಪ ಮಾಡ್ಕೊಂಡು ಕೂತಿದ್ದೀಯ. 
ಪ್ರೀತಿ. . ಪ್ರೀತಿ… ಅಂತ ದಿನದ ಇಪ್ಪತ್ತನಾಲ್ಕು ಗಂಟೆನೂ ಅದರಲ್ಲಿಯೇ ಕಾಲ ಕಳಿಬೇಡ.
ಸ್ವಲ್ಪ ಸಮಯವನ್ನಾದರೂ ಬೇರೆ ವಿಷಯದ ಕಡೆಗೆ ಗಮನ ಹರಿಸೋದಕ್ಕೆ ಮೀಸಲಿಡು.
ಅವಳು ನಿನ್ನ ಕೈ ಹಿಡಿದರೆ ನಮ್ಗೆಲ್ಲರಿಗೂ ಸಂತೋಷ.
ಒಂದ್ವೇಳೆ ಕೈಕೊಟ್ಟರೆ ನೀನು ಆಕಾಶನೇ ನೋಡ್ಕೊಂಡು ಕೂತ್ಕೊಂಡಿರಬೇಕಷ್ಟೆ.
ಹುಡ್ಗೀರನ್ನ ತುಂಬಾ ನಂಬ್ಲಿಕ್ಕೆ ಹೋಗ್ಬೇಡ.
ಒಂದಲ್ಲಾ ಒಂದು ದಿನ ಕೈ ಕೊಟ್ಟೇ ಕೊಡ್ತಾರೆ.
ಆಗ ನಿನ್ನ ಸಂತೈಸೋದಕ್ಕೆ ಸ್ನೇಹಿತರು ಪಕ್ಕದಲ್ಲಿ ರುತ್ತಾರೆಯೇ ಹೊರತು ಆ ನಿನ್ನ ಪ್ರೇಯಸಿ ಅಲ್ಲ.
ಇದನ್ನು ಚೆನ್ನಾಗಿ ನೆನಪಿನಲ್ಲಿಟ್ಟುಕೋ.
ಯಾವತ್ತಿಗಾದ್ರು ಉಪಯೋಗಕ್ಕೆ ಬರ್ಬೊದು ಎಂದ ರಾಹುಲ್ ಸಿಡುಕುತ್ತಲೇ ಉಳಿದ ಸ್ನೇಹಿತರೊಂದಿಗೆ ಗೋವಾದ ಕಡೆಗೆ ಪಯಣ ಬೆಳೆಸಿದ.
ಗೆಳೆಯರು ಸಿಡುಕಿ ತೆರಳಿದ ನಂತರ ಅಭಿಮನ್ಯು ತುಂಬಾ ದುಃಖಿತನಾದ.
ಎನೋ ಕಳೆದುಕೊಂಡ ಅನುಭವ.
ಹೀಗೆ ಹಲವು ದಿನಗಳು ದುಃಖದಲ್ಲಿ ಉರುಳಿ ಹೋಯಿತು.
ದಿನ ಕಳೆದಂತೆ ಒಂಟಿತನ ಕಾಡಲು ಪ್ರಾರಂಭವಾಯಿತು.
ಅಕ್ಷರಳನ್ನು ಭೇಟಿಯಾಗದೆ ಸರಿಸುಮಾರು ಹದಿನೈದು ದಿನಗಳು ಸರಿದು ಹೋಗಿತ್ತು.
ಅಕ್ಷರ ಮಾತ್ರ ಇನಿಯನ ಆಗಮನಕ್ಕಾಗಿ ದಿನನಿತ್ಯ ಸಂಜೆ ರಾಜಾಸೀಟ್‌ನಲ್ಲಿ ಕಾದು ಕುಳಿತಿರುತ್ತಿದ್ದಳು.
ಪ್ರತಿ ದಿನ ಬಂದು ಕುಳಿತಾಗಲೂ ಇಂದು ಅಭಿಮನ್ಯು ಬಂದೇ ಬರುತ್ತಾನೆ ಅಂದುಕೊಳ್ಳುತ್ತಿದ್ದಳು.
ಬಾರದೆ ಇದ್ದಾಗ ನಿರಾಸೆಯಿಂದ ಹಿಂತಿರುಗುವುದು ನಿತ್ಯದ ಕಾಯಕವಾಯಿತು.
ಈ ವಿಚಾರ ಅಭಿಮನ್ಯುವಿಗೆ ಗೊತ್ತಿಲ್ಲದ್ದೇನು ಇಲ್ಲ.
ಆದರೂ ಭೇಟಿಯಾಗುವ ಮನಸ್ಸು ಮಾತ್ರ ತೋರಲಿಲ್ಲ.
ಪ್ರೀತಿಗಾಗಿ ಹಂಬಲಿಸುತ್ತಾ ಒಂದಲ್ಲಾ ಒಂದು ದಿನ ಬಂದೇ ಬರುತ್ತಾನೆ ಎಂಬ ಬಲವಾದ ನಂಬಿಕೆ, ಆಶಾವಾದದೊಂದಿಗೆ ಅಕ್ಷರ ಎಂದಿನಂತೆ ರಾಜಾಸೀಟ್‌ಗೆ ಭೇಟಿ ನೀಡುವ ಕಾಯಕ್ರಮ ಮಾತ್ರ ರದ್ದು ಪಡಿಸುತ್ತಿರಲಿಲ್ಲ.
ಅಂದು ಭಾನುವಾರ.
ಇಡೀ ನಗರವೇ ರಜೆಯ ಗುಂಗಿನಲ್ಲಿತ್ತು.
ಭಾನುವಾರ ಬಂತೆಂದರೆ ಮಡಿಕೇರಿಯಲ್ಲಿ ಮೌನ ಮನೆ ಮಾಡಿಕೊಳ್ಳುತ್ತದೆ.
ಜನ, ವಾಹನ ಸಂಚಾರ ಅತ್ಯಂತ ವಿರಳ.
ಭಾನುವಾರ ಕಳೆಯೋದೇ ಕಷ್ಟದ ಕೆಲಸ.
ಅಭಿಮನ್ಯುವಿಗೆ ಒಂಟಿತನ ತೀವ್ರವಾಗಿ ಕಾಡಲು ಪ್ರಾರಂಭವಾಯಿತು.
ಅಂದು ಅಕ್ಷರಳನ್ನು ಭೇಟಿಯಾಗಲೆಂದೇ ಹೊರಟು ನಿಂತ.
ಸಂಜೆಯ ತಂಗಾಳಿಗೆ ಮೈಯೊಡ್ಡಿ ಪ್ರಕೃತಿಯ ಸೊಬಗನ್ನು ಸವಿಯುತ್ತಾ ಮನದಲ್ಲಿ ಏನೋ ಚಿಂತಿಸುತ್ತಾ ಕುಳಿತ್ತಿದ್ದ ಅಕ್ಷರಳ ಬಳಿ ಬಂದ ಅಭಿಮನ್ಯು ಆಕೆ ಏನು ಹೇಳಿದರೂ ಪರ್ವಾಗಿಲ್ಲ, ಸಹಿಸಿಕೊಳ್ಳುತ್ತೇನೆಂಬ ನಿರ್ಧಾರದೊಂದಿಗೆ ಆಕೆಯ ಪಕ್ಕದಲ್ಲಿಯೇ ಬಂದು ಕುಳಿತ.
ಅಕ್ಷರ, ಅಭಿಮನ್ಯುವನ್ನು ಒಮ್ಮೆ ನೋಡಿ ಮತ್ತೊಂದು ಕಡೆ ಮುಖ ತಿರುಗಿಸಿ ಕುಳಿತುಬಿಟ್ಟಳು.
ಇಷ್ಟು ದಿನ ಇನಿಯನಿಗಾಗಿ ಕಾದು ಇದೀಗ ಬಳಿ ಬಂದ ಇನಿಯನೊಂದಿಗೆ ಒಂದು ಮಾತು ಕೂಡ ಆಡದೆ ಮೌನವೃತ ಆಚರಿಸತೊಡಗಿದಳು.
ಅವನಿಗೂ ಅಗಲಿಕೆಯ ನೋವು ಅರ್ಥವಾಗಲಿ ಎಂಬುದು ಆಕೆಯ ತೀರ್ಮಾನ.
ಹಾಗಾಗಿ ಇಂಥಹ ಒಂದು ಮೌನವೃತ.
ಅಭಿಮನ್ಯುವಿಗೆ ಏನು ಹೇಳಬೇಕೆಂದು ತೋಚದೆ ಆಕೆಯ ಮೊಗವನ್ನೇ ನೋಡುತ್ತಾ ಕುಳಿತುಬಿಟ್ಟ.
ಆಕೆ ಏನೂ ಗೊತ್ತಿಲ್ಲದವಳ ಹಾಗೆ ಯಾವುದೇ ಪ್ರತಿಕ್ರಿಯೆ ಇಲ್ಲದೆ ಕಲ್ಲುಬಂಡೆಯಂತೆ ಕುಳಿತ್ತಿದ್ದಳು.
ಅಭಿಮನ್ಯು ನಿಧಾನವಾಗಿ ಆಕೆಯ ಕೈ ಹಿಡಿದು ಕ್ಷಮಿಸಿಬಿಡು ಅಕ್ಷರ.
ಇಷ್ಟೇ ನನ್ನಿಂದ ಹೇಳೋದಕ್ಕೆ ಸಾಧ್ಯ ದುಃಖದಿಂದ ಹೇಳಿದ.
ಅಕ್ಷರ ಕೂಡ ಆ ಒಂದು ಮಾತಿಗೋಸ್ಕರ ಹಲವು ದಿನಗಳಿಂದ ಕಾಯುತ್ತಿದ್ದಳು.
ಅಭಿಮನ್ಯುವಿನ ಮಾತು ಕೇಳುತ್ತಿದ್ದಂತೆ ಆಕೆಯ ಕಣ್ಗಳು ಜಲಪಾತವಾದವು.
ಕಣ್ಣೀರು ಒರೆಸಿಕೊಳ್ಳುತ್ತಾ ನನ್ನ ಕ್ಷಮಿಸು ಬಿಡು ಅಭಿ, ತಪ್ಪು ನಂದೂ ಇದೆ.
ಮನದಲ್ಲಿ ಇಷ್ಟೊಂದು ಪ್ರೀತಿ ಇಟ್ಟುಕೊಂಡು ಹದಿನೈದು ದಿನಗಳ ಕಾಲ ನನ್ನಿಂದ ದೂರವಾಗಿ ಹೇಗೆ ತಾನೇ ಇದ್ದೆ ಹೇಳು?
ಒಂದು ದಿನವಾದರೂ ನನ್ನ ನೆನಪು ಕಾಡ್ಲಿಲ್ವ?
ಒಂದು ದಿನವಾದರೂ ನನ್ನ ಭೇಟಿಯಾಗಬೇಕೂಂತ ಅನ್ನಿಸ್ಲಿಲ್ವ?
ನೀನು ಎಲ್ಲಿ ಬೈದು ಬಿಡ್ತಿಯೋ ಅಂತ ಭಯದಲ್ಲಿ ನಿನ್ಗೆ ಫೋನ್ ಕೂಡ ಮಾಡ್ಲಿಲ್ಲ.
ಒಂದಲ್ಲಾ ಒಂದು ದಿನ ಪ್ರೀತಿಗಾಗಿ ಹಂಬಲಿಸಿ ಬಂದೇ ಬತಿಯ ಎಂಬ ಆಸೆಯೊಂದಿಗೆ ಒಂದು ದಿನ ಕೂಡ ತಪ್ಪದೆ ನಿನ್ಗೋಸ್ಕರ ಇದೇ ಜಾಗದಲ್ಲಿ ಕಾಯ್ತಾ ಇದ್ದೆ.
ನೀನು ಬಂದೇ ಬರ್ತಿಯ ಎಂಬ ನಿರೀಕ್ಷೆಯೊಂದಿಗೆ.
ಅದು ಇಂದು ನಿಜವಾಗಿದೆ.
ಇಲ್ಲಿ ನಾವಿಬ್ಬರು ಗೆದ್ದಿಲ್ಲ ಅಭಿ, ನಮ್ಮಿಬ್ಬರ ಪ್ರೀತಿ ಗೆದ್ದಿದೆ.
ಇದು ಹೀಗೆಯೇ ಚಿರಕಾಲ ಇರಲಿ ಕಣ್ಗಳಲ್ಲಿ ತುಂಬಿದ ಕಣ್ಣೀರ ಹನಿಗಳನ್ನು ಒರೆಸಿಕೊಳ್ಳುತ್ತಾ ಅವನ ತೋಳಿಗೆ ತಲೆ‌ಒರಗಿಸಿ ಕುಳಿತಳು.
ಅಭಿ, ಇನ್ನೆಂದು ನನ್ನ ಬಿಟ್ಟು ಹೋಗಲ್ಲ ತಾನೆ…?
ಆ ಪ್ರಶ್ನೆಯಲ್ಲಿ ಆತಂಕವಿತ್ತು, ತುಂಬಲಾರದಷ್ಟು ನೋವಿತ್ತು.
ಕಣ್ಣಂಚಿನಿಂದ ಬಂದ ಕಣ್ಣೀರನ್ನು ಒರೆಸಿಕೊಳ್ಳುತ್ತಾ ಇಲ್ಲ ಎಂಬ ಕಣ್ಸನ್ನೆಯ ಮಾತುಗಳನ್ನು ಆಡಿ ಆಕೆಯ ಕೈಯನ್ನು ಭದ್ರವಾಗಿ ಹಿಡಿದುಕೊಂಡ.
ಸಾವೇನಾದರು ಬಳಿ ಬಂದು ನಿಂತು ಹೊರಡು ಅಂದರೆ ಒಂದು ನಿಮಿಷ ತಾಳು, ನನ್ನಾಕೆಯ ಮಡಿಲಲ್ಲಿ ಒಂದು ಕ್ಷಣ ವಿಶ್ರಮಿಸಿ ನಿನ್ನಡೊನೆ ಬರುವೆ ಎಂದು ಜವರಾಯನಿಗೆ ಹೇಳಿ ಇಬ್ಬರಲ್ಲಿರುವ ಗಾಢವಾದ ಪ್ರೀತಿಯನ್ನು ಜವರಾಯನಿಗೂ ಮನವರಿಕೆ ಮಾಡುವ ತವಕ ಅವನಲ್ಲಿತ್ತು.
ಸಾವೇನಾದರು ಬಳಿ ಬರುವುದಾದರೆ ಅದು ನನ್ನಾಕೆ ಬಳಿ ಇರುವ ಕ್ಷಣದಲ್ಲಿ ಬಂದು ಬಿಡಲಿ.
ಆಕೆಯ ಮೊಗವನ್ನೇ ನೋಡುತ್ತಾ ಇಹಲೋಕ ತ್ಯಜಿಸಿಬಿಡಬೇಕೆಂಬ ಆಸೆ ಮನದಲ್ಲಿ ಮೊಳಕೆಯೊಡೆಯಿತು.
ಅಂಥಹ ಒಂದು ಕಲ್ಪನೆ ಮನದಲ್ಲಿ ಮೂಡಿದಾಗ ಬೆಟ್ಟದಷ್ಟು ದೊಡ್ಡದಾದ ಪ್ರೀತಿಯನ್ನು ಆಕೆಯ ಮೇಲಿಟ್ಟಿದ್ದೇನೆ.
 ಅಷ್ಟೊಂದು ಪ್ರೀತಿ ಇದ್ದರೂ ಹದಿನೈದು ದಿನಗಳ ಕಾಲ ಆಕೆಯನ್ನು ಅಗಲಿ ಇರಲು ತನ್ನಿಂದ ಹೇಗೆ ತಾನೇ ಸಾಧ್ಯವಾಯಿತೆಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡ.
ಹದಿನೈದು ದಿನಗಳ ಅಗಲಿಕೆಯಿಂದ ಕಂಗಾಲಾಗಿದ್ದ ಆಕೆಯಲ್ಲೀಗ ಪ್ರೀತಿ ಪುನರ್ಜನ್ಮ ಪಡೆದುಕೊಂಡು ಬಂದಿದೆ ಅನ್ನಿಸಿತು.
ರಾಜಾಸೀಟ್ ಮುಂಭಾಗದಲ್ಲಿ ಸಾಕಷ್ಟು ಪ್ರವಾಸಿಗರು ಬಂದು ಸೇರಿಕೊಳ್ಳಲು ಪ್ರಾರಂಭಿಸಿದರು.
ಒಂದಷ್ಟು ಹೊತ್ತು ಏಕಾಂತ ದಲ್ಲಿ ಕಳೆಯಬೇಕೆಂದು ನಿರ್ಧರಿಸಿದ ಅಕ್ಷರ, ಅಭಿ, ಅಲ್ನೋಡು ಅಲ್ಲಿ ದೂರದಲ್ಲಿ ಕಾಣ್ತಾ ಇದೆಯಲ್ಲ.
ಆ ಗುಡ್ಡಕ್ಕೆ ಹೋಗೋಣ್ವ?
ಇದುವರೆಗೂ ನಾನು ಅಲ್ಲಿಗೆ ಹೋಗ್ಲೇ ಇಲ್ಲ.
ಕರ್ಕೊಂಡೋಗು ರಾಜಾಸೀಟ್ ಎಡಭಾಗದಲ್ಲಿರುವ ಗುಡ್ಡದ ಕಡೆಗೆ ಕೈ ತೋರಿಸಿ ಅಲ್ಲಿಗೆ ಕರೆದೊಯ್ಯುವಂತೆ ಕೋರಿಕೆ ಮುಂದಿಟ್ಟಳು.
ಆಯ್ತು, ನಡಿ ಹೋಗೋಣ ಎಂದು ರಾಜಸೀಟ್‌ನಿಂದ ಆಕೆಯನ್ನು ಗುಡ್ಡದ ಕಡೆಗೆ ಕರೆದೊಯ್ದ.
ಆ ಗುಡ್ಡದಲ್ಲಿ ಸಾಮಾನ್ಯ ವಾಗಿ ಹೆಚ್ಚು ಜನರಿರುವುದಿಲ್ಲ.
ವಾತಾವರಣ ಪ್ರಶಾಂತವಾಗಿರುತ್ತದೆ.
ಒಟ್ಟಿನಲ್ಲಿ ಪ್ರೇಮಿಗಳಿಗೆ ಕಾಲ ಕಳೆಯೋದಕ್ಕೆ ಹೇಳಿ ಮಾಡಿಸಿದಂಥಹ ಜಾಗ ಅನ್ನಬಹುದು.
ಪ್ರವಾಸಿ ಮಾಹಿತಿ ಕೇಂದ್ರ ತೆರೆಯುವುದಕ್ಕೂ ಮುಂಚೆ ಅಕ್ಷರ ನೀಡಿದ್ದ ಐವತ್ತು ಸಾವಿರ ರೂ.ಗಳನ್ನು ಹಿಂತಿರುಗಿಸಲೆಂದು ಅಭಿಮನ್ಯು ಹಣದೊಂದಿಗೆ ಆಗಮಿಸಿದ್ದ.
ಗುಡ್ಡ ತಲುಪಿದಂತೆ ಜೇಬಿನಿಂದ ಹಣ ತೆಗೆದು ಆಕೆಯ ಕೈಗಿತ್ತ.
ಅಕ್ಷರ ನನ್ಗಂತೂ ಇಂದು ತುಂಬಾನೇ ತೃಪ್ತಿಯಾಗಿದೆ.
 ಇಂದಿನಿಂದ ನಾನು ಯಾರಿಗೂ ಸಾಲಗಾರನಲ್ಲ ಹೆಮ್ಮೆಯಿಂದ ಹೇಳಿಕೊಂಡ.
ಆಕೆಗೆ ಅದ್ಯಾಕೋ ಸರಿ ಕಾಣಿಸಲಿಲ್ಲ.
ಅಭಿಮನ್ಯುವಿಗೆ ತನ್ನ ಮೇಲೆ ಇನ್ನೂ ಸಿಟ್ಟು ಹೋಗಿಲ್ಲ ಅಂದುಕೊಂಡಳು.
ಮನದೊಳಗೆ ಕೋಪ ಮಾಯವಾಗಿದ್ದರೆ ಹಣ ತಂದುಕೊಡುತ್ತಿರಲಿಲ್ಲ.
ಸಾಕು ಇವಳ ಸಹವಾಸ, ಎಲ್ಲವನ್ನೂ ಇಂದಿಗೆ, ಇಲ್ಲಿಗೆ ಮುಗಿಸಿ ಬಿಡುವ ಎಂಬ ನಿರ್ಧಾರದೊಂದಿಗೆ ಹಣದೊಂದಿಗೆ ಬಂದಿರಬಹುದೇನೋ ಎಂದು ಮನದಲ್ಲಿಯೇ ಅಂದುಕೊಂಡಳು.
ಯಾಕೆ ನನ್ಮೇಲೆ ಇರೋ ಕೋಪ ಇನ್ನೂ ಹೋಗಿಲ್ವ?
ನಾನೇನಾದ್ರು ಹಣ ಕೇಳಿದ್ನಾ?
ನನ್ಗೆ ಹಣ ಕೊಡುವ ಅವಶ್ಯಕತೆನೇ ಇಲ್ಲ.
ಹಣಕೊಟ್ಟು ಋಣ ತೀರಿಸಿಕೊಂಡು ನನ್ನಿಂದ ದೂರ ಆಗ್ಲಿಕ್ಕೆ ನೋಡ್ತಾ ಇದ್ದೀಯಾ…!?
ಪುನಃ ಯಡವಟ್ಟಾಯ್ತಲ್ಲ.
ಸಣ್ಣಪುಟ್ಟ ವಿಚಾರಕ್ಕೂ ಹುಡುಗಿಯರು ಏನೆಲ್ಲೋ ಕಲ್ಪನೆ ಮಾಡ್ಕೋತ್ತಾರೆ.
ಅಷ್ಟಕ್ಕೂ ಅಭಿಮನ್ಯು ಪ್ರೀತಿಗೆ ಮಂಗಳ ಹಾಡುವ ಉದ್ದೇಶದಿಂದ ಹಣ ಹಿಂತಿರುಗಿಸುತ್ತಿಲ್ಲ.
ಎಷ್ಟು ದಿನಾಂತ ಸಾಲ ಹಿಂತಿರುಗಿಸದೆ ಇರೋದು?
ಇಂದಲ್ಲದಿದ್ದರೂ ನಾಳೆಯಾದರು ಕೊಡಲೇ ಬೇಕು.
ಆದರೆ, ಇಂತಹ ಪರಿಸ್ಥಿತಿಯಲ್ಲಿ ಹಣ ಹಿಂತಿರುಗಿಸಬಾರದಿತ್ತು ಎಂಬ ಆಲೋಚನೆ ಅವನ ಮನದೊಳಗೆ ಸುಳಿಯಿತು.
ಎಲ್ಲವನ್ನು ತಪ್ಪಾಗಿ ಅರ್ಥೈಸಿಕೊಂಡು ದುಃಖ ಪಡ್ಬೇಡ.
ನೀನು ಆಡಿದ ಮಾತು ನಿನ್ಗೆ ಮರೆತೋಗಿರಬಹುದು.
ಆದರೆ, ನನ್ಗೆ ನೆನಪಿದೆ.
‘ನನ್ನ ಮದ್ವೆಯ ಸಂದರ್ಭ ಹಣ ಹಿಂತಿರುಗಿಸದರೆ ಸಾಕು ಅಂತ ನೀನು ಹಣ ಕೊಡುವಾಗ ಹೇಳಿದ್ದೆ.
ಆದರೆ, ನಾವಿಂದು ಒಬ್ಬರನ್ನೊಬ್ಬರು ಪ್ರೀತಿಸಿ ಸಪ್ತಪದಿ ತುಳಿಯೋದಕ್ಕೆ ನಿರ್ಧರಿಸಿಯಾಗಿದೆ.
ನೀನು ಬೇರೆಯವರನ್ನು ಮದ್ವೆಯಾಗುವುದಾದರೆ ನಿನ್ನ ಮಾತಿನಂತೆ ಮದ್ವೆ ಸಂದರ್ಭ ಸಾಲ ಹಿಂತಿರುಗಿಸ್ತಾ ಇದ್ದೆ.
ಆದರೆ ನಾನೇ ನಿನ್ನ ಕೈಹಿಡಿಯುವವನು ಎಂದು ನಿರ್ಧರಿಸಿದ ಮೇಲೆಯೂ ಕೂಡ ಹಣ ಹಿಂತಿರುಗಿಸದೆ ಇದ್ದರೆ ಹೇಗೆ?
ನೀನು ಹಣ ತಗೊಳ್ಳಲ್ಲ ಅಂದ್ರೆ ನೀನು ಬೇರೊಬ್ಬನೊಂದಿಗೆ ವಿವಾಹವಾಗೋದಕ್ಕೆ ಇಷ್ಟಪಡ್ತಾ ಇದ್ದೀಯ ಅಂತ ನಾನು ತಿಳ್ಕೊತ್ತೇನೆ.
ನಾನು ಹಾಗೆ ತಿಳ್ಕೋಬಾದು ಅನ್ನುವುದಾದ್ರೆ ನೀನು ಹಣ ಸ್ವೀಕಾರ ಮಾಡ್ಲೇ ಬೇಕು.
ನಿನ್ನೊಂದಿಗೆ ಮಾತಿನಲ್ಲಿ ಗೆಲ್ಲೋದಕ್ಕೆ ನನ್ನಿಂದ ಸಾಧ್ಯವಿಲ್ಲ ಬಿಡು.
ಮಾತಿನಲ್ಲಿಯೇ ಮುತ್ತು ಪೋಣಿಸಿ ಬಿಡ್ತಿಯ.
ಅಂತು, ಇಂತೂ ನಾನು ಹಣ ಕೇಳ್ಕೊಳೋಹಾಗೆ ಮಾಡ್ಬಿಟ್ಟೆ ಅಂದ .
ಅಕ್ಷರ ಹಣ ಪಡೆದುಕೊಂಡು ಸ್ವಲ್ಪ ಹೊತ್ತು ಸುಮ್ಮನಾದಳು.
ಮತ್ತೆ ಏನೋ ಮರೆತು ಹೋದದ್ದು ನೆನಪಾದವಳಂತೆ ಮಾತನಾಡಳು ಪ್ರಾರಂಭಿಸಿದಳು.
ಅಭಿ, ನಾವಿಬ್ರು ಹೀಗೆ ಪ್ರೀತಿ ಮಾಡ್ತನೇ ಜೀವನ ಪೂರ್ತಿ ಕಳೆದು ಬಿಡ್ತೇವೆ ಅಂತ ಅನ್ನಿಸ್ತಾ ಇದೆ.
ಯಾವಾಗ ಮದ್ವೆ ಮಾಡ್ಕೊಳ್ಳೋಣ? ಕೇಳಿದಳು. 
ಅಷ್ಟೊಂದು ಅವಸರ ಏನು?
ನಾಲ್ಕೈದು ವರ್ಷ ಕಳೆಯಲಿ ಬಿಡು, ಆ ನಂತರ ನೋಡೋಣ ಎಂದು ಆಕೆಯನ್ನು ತೋಳಲ್ಲಿ ಬಳಸಿ ಚುಂಬಿಸಿದ.
ಆಕೆಯೂ ಬಿಗಿದಪ್ಪಿಕೊಂಡು ಮುತ್ತಿಕ್ಕಿದಳು. 
ಛೀ. . , ಕಳ್ಳ ಕೈ ಎಲ್ಲೆಲ್ಲೋ ಒಡಾಡ್ತಾ ಇದೆಯಲ್ಲೋ?
ಇದನ್ನೆಲ್ಲ ಮದ್ವೆಯಾದ ನಂತರ ಇಟ್ಟುಕೊಳ್ಳುವ.
ಈಗ್ಲೇ ಎಲ್ಲಾ ನಡೆದು ಹೋದ್ರೆ ಮುಂದೇನೈತೆ ಮಜಾ?
ಎಲ್ಲ ಈಗ್ಲೇ ಮುಗಿದೋದ್ರೆ ನಾಳೆ ದಿನ ನಾವಿಬ್ರು ಮದ್ವೆಯಾಗುವಾಗ ಮಕ್ಕಳು ಅಕ್ಷತೆ ಕಾಳು ಹಾಕುವ ಪರಿಸ್ಥಿತಿ ನಿರ್ಮಾಣವಾಗಿ ಬಿಡುತ್ತೆ ಅಂದ ಅಕ್ಷರ ಮತ್ತೆ ಅವನನ್ನು ತೋಳಿಂದ ಬಂಧಿಸಿ ಗಾಢವಾಗಿ ಚುಂಬಿಸಿದಳು.
ಇವತ್ತಿಗಿಷ್ಟು ಸಾಕು ಇನ್ನು ಜಾಸ್ತಿ ಕೇಳ್ಬೇಡ.
ಕೇಳಿದರೆ ಒದೆ ಬೀಳುತ್ತೆ ಅಷ್ಟೆ ಎಂದು ಅಕ್ಕರೆಯಿಂದ ಹೇಳಿ ಅಭಿ, ನಿನ್ಗೆ ಯಾವ ಮಕ್ಕಳನ್ನು ಕಂಡ್ರೆ ಖುಷಿ?
ಗಂಡೋ ಅಥವಾ ಹೆಣ್ಣೋ? ಕೇಳಿದಳು. 
ಯಾಕೆ ಇಂಥಹ ಪ್ರಶ್ನೆ.
ಗಂಡು, ಹೆಣ್ಣು ಎರಡೂ ನನಗಿಷ್ಟ.
ಎರಡಿದ್ರೆ ನಿನ್ಗೇನು ಕಷ್ಟನಾ?
ಕಷ್ಟ ನನ್ಗಲ್ಲದೆ ನಿನ್ಗೇನಿದೆ?
ಹೆರುವ ಕಷ್ಟ ನಿನ್ಗೇನಾದ್ರು ಇದೆಯ?
ಒಂದೇ ಒಂದು ಮಗು ಸಾಕು.
ಅದಕ್ಕಿಂತ ಹೆಚ್ಚು ಮಕ್ಕಳು ಬೇಡ್ವೆ ಬೇಡ.
ಸದ್ಯಕಂತು ಇಬ್ಬರಿಗೂ ಮದುವೆಯಾಗುವ ಮನಸ್ಸು ಇಲ್ಲದಿದ್ದರೂ ವಿವಾಹದ ಬಗ್ಗೆ, ವೈವಾಹಿಕ ಜೀವನದ ಬಗ್ಗೆ ಗಂಡ- ಹೆಂಡತಿ ಕೂಡ ಚರ್ಚೆ ಮಾಡಿಕೊಳ್ಳದಷ್ಟು ಚರ್ಚೆ ಅವರಿಬ್ಬರ ನಡುವೆ ನಡೆಯುತ್ತಲೇ ಇರುತ್ತದೆ.
ಮದುವೆಗೂ ಮುನ್ನ ಎಲ್ಲವೂ ನಿರ್ಧಾರ ಆಗಿಬಿಡಬೇಕು.
ನಂತರ ಯಾವುದೇ ಗೊಂದಲ ಆಗಬಾರದೆಂಬ ಮುಂದಾಲೋಚನೆ ಇಬ್ಬರ ಮನದಲ್ಲಿ ಇದ್ದಂತೆ ಗೋಚರಿಸುತಿತ್ತು.
ಅಕ್ಷರ, ನೀನು ಏನೇ ಹೇಳು.
ನನ್ಗೆ ಎರಡು ಮಕ್ಕಳು ಬೇಕೇ ಬೇಕು.
ನೀನು ಹೀಗೆ ಒಂದೇ ಮಗು ಮಾತ್ರ ಸಾಕು ಅಂತ ಜಪ ಮಾಡ್ಕೊಂಡು ಕೂತ್ರೆ ನಿನ್ಗೆ ಅವಳಿ-ಜವಳಿ ಮಕ್ಕಳು ಹುಟ್ಟೋದು ಗ್ಯಾರಂಟಿ ಅಂದ ಅಭಿಮನ್ಯು ಆಕೆಯನ್ನು ನೋಡಿ ಜೋರಾಗಿ ನಕ್ಕ.
ಅಬ್ಬಬ್ಬಾ ಏನೇನೋ ಹೇಳಿ ಹೆದರಿಸ್ಬೇಡ.
ನನ್ಗೆ ಹೆರಿಗೆ ನೋವು ನೆನಸಿಕೊಂಡ್ರೆ ಮೈ ಜುಮ್ಮೆನ್ನುತ್ತೆ.
ನಿನ್ಗೆ ಅದರ ನೋವೇನಾದ್ರು ಗೊತ್ತಾ?
ನಾಲ್ಕೈದು ಮಕ್ಕಳನ್ನು ಹಡೆದು ಹೆರಿಗೆ ನೋವನ್ನು ಅನುಭವಿಸಿದವಳ ರೀತಿಯಲ್ಲಿ ಹೆಣ್ಣೆಂಬ ಒಂದೇ ಕಾರಣಕ್ಕೆ ಹೆರಿಗೆ ನೋವಿನ ಬಗ್ಗೆ ಪ್ರಶ್ನಿಸತೊಡಗಿದಳು.
ಮಹಿಳೆಯರು ಒಂಭತ್ತು ತಿಂಗಳು ಅನುಭವಿಸುವ ನರಕಯಾತನೆ ಆಕೆಗೆ ಮಾತ್ರ ಗೊತ್ತು.
ಆ ದೇವರಿಗೂ ಕೂಡ ಗೊತ್ತಾಗೋದಿಲ್ಲ.
ಹೆರಿಗೆ ನಂತರ ಹೆಣ್ಣಿಗೆ ಪುನರ್ಜನ್ಮ ಆದ ಅನುಭವ ಆಗಿಬಿಡುತ್ತೆ ನಿಟ್ಟುಸಿರು ಬಿಡುತ್ತಾ ಹೇಳಿದಳು.
ನಿನ್ನ ಮಾತು ಕೇಳ್ತಾ ಇದ್ರೆ ಎರಡು ಮಗು ಹಡೆಯೋದಿರಲಿ, ಒಂದು ಮಗು ಸಹ ಹಡೆಯೋ ಸ್ಥಿತಿಯಲಿಲ್ಲ.
ಇನ್ನು ಎರಡನೇ ಮಗುವಿನ ಕನಸು ಕಟ್ಟಿಕೊಳ್ಳದೆ ಇರುವುದೇ ವಾಸಿ.
ಹೆಣ್ಣು ಮಗುವಾದರೆ ನನಗಿಷ್ಟ.
ಪ್ರಕೃತಿಯ ಮಡಿಲಲ್ಲಿ ಒಂದಾದ ನಮಗೆ ಹುಟ್ಟೋ ಮಗುವಿಗೆ ‘ಪ್ರಕೃತಿ ಎಂದು ಹೆಸರಿಡಬಹುದಲ್ವ?
ಅದ್ಕೋಸ್ಕರ ಹೆಣ್ಣು ಮಗು ಹುಟ್ಟಲಿ.
ನಿನ್ನ ಉತ್ಸಾಹ, ಆಸೆ, ಆಕಾಂಕ್ಷೆಗಳನ್ನು ನೋಡ್ತಾ ಇದ್ರೆ ಮಗು ಹುಟ್ಟಿದ ನಂತರ ನನ್ನ ಪ್ರೀತಿ ಮಾಡುವುದನ್ನೇ ಮರೆತು ಮಗುವಿನೊಂದಿಗೆ ಕಾಲ ಕಳೆದು ಬಿಡ್ತಿಯ ಅನ್ನಿಸ್ತಾ ಇದೆ ಅಂದಳು.
ಅಭಿಮನ್ಯು ಆಕೆಯ ಮಾತು ಕೇಳಿಸಿಕೊಂಡು ನಕ್ಕು ಸುಮ್ಮನಾದ.
ರಾಜಾಸೀಟ್‌ನಲ್ಲಿ ಮೆಲ್ಲನೆ ಕತ್ತಲು ಆವರಿಸಿಕೊಳ್ಳಲು ಪ್ರಾರಂಭಿಸಿದಾಗ ಎದ್ದೇಳು ಹೋಗುವ, ಇಂದಿನ ಪ್ರಣಯಲೀಲೆ ಇಲ್ಲಿಗೆ ಮುಕ್ತಾಯ ಮಾಡುವ.
ಸೂರ್ಯ ಕಣ್ಮರೆಯಾಗ್ತಾ ಇದ್ದಾನೆ.
ಆದಷ್ಟು ಬೇಗ ಮನೆ ಸೇರಿಕೊಳ್ಳುವ.
ಅಂದಹಾಗೆ ನಾಳೆ ನನ್ಗೆ ರಜೆ.
ಬೆಳಗ್ಗೆ ಬೇಗ ಎದ್ದು ಓಂಕಾರೇಶ್ವರ ದೇವಾಲಯಕ್ಕೆ ಹೋಗೋಣ.
ನೀನು ಬಂದು ಬಿಡು ಒಟ್ಟಿಗೆ ದೇವರ ದರ್ಶನ ಮಾಡ್ಕೊಂಡು ಬರೋಣ .
ಆಕೆಯ ಕೋರಿಕೆಗೆ ಅಭಿಮನ್ಯು ಸಮ್ಮತಿ ಎಂಬಂತೆ ತಲೆಯಲ್ಲಾಡಿಸಿ ಆಯ್ತು ಅಂದ.
ರಾಜಾಸೀಟ್‌ನ ರಸಸಂಜೆಯ ಗುಂಗಿನಲ್ಲಿ ಇಬ್ಬರು ಮಾತಾಡುತ್ತಾ ಮನೆ ಸೇರಿಕೊಂಡರು.
ಅಭಿಮನ್ಯುವಿಗೆ ದೇವರು, ಪೂಜೆ ಪುನಸ್ಕಾರ ಅಂದ್ರೆ ಅಷ್ಟಕಷ್ಟೆ.
ಸಂಕಷ್ಟದ ದಿನಗಳನ್ನೇ ಹೆಚ್ಚಾಗಿ ಎದುರಿಸಿದ ಅವನಿಗೆ ದೇವರ ಬಗ್ಗೆ ಆಸಕ್ತಿಯಂತು ಬೆಳೆಯಲೇ ಇಲ್ಲ.
ಸಂಕಷ್ಟದಲ್ಲಿರುವಾಗ ಸ್ಪಂದಿಸದ ದೇವರು ನಮಗ್ಯಾಕೆ ಬೇಕು?ಎಂಬ ಮನಸ್ಥಿತಿಯವನು.
ದೇವಾಲಯಕ್ಕೆ ಭೇಟಿ ನೀಡಿ ಹಲವು ವರ್ಷಗಳೇ ಸರಿದು ಹೋಗಿತ್ತು.
ಆದರೆ, ಇಂದು ದೇವರ ದರ್ಶನಕ್ಕೆ ಹೊರಟು ನಿಂತಿದ್ದಾನೆ.
ದೇವರ ದರ್ಶನಕ್ಕೆ ಅನ್ನುವುದಕ್ಕಿಂತ ಆಕೆಯ ದರ್ಶನಕ್ಕೆ ಹೊರಟು ನಿಂತಿದ್ದಾನೆ ಅನ್ನಬಹುದು.
ಆದರೆ, ಅಕ್ಷರ ತದ್ವಿರುದ್ಧ ಮನಸ್ಥಿತಿಯವಳು.
ದಿನನಿತ್ಯ ದೇವರಿಗೆ ಕೈ ಮುಗಿಯದೆ ಇದ್ದರೆ ನಿದ್ರೆ ಬರೋದಿಲ್ಲ.
ವಾರಕ್ಕೊಮ್ಮೆಯಾದರು ದೇವಾಲಯಕ್ಕೆ ಹೋಗದೆ ಇರುತ್ತಿರಲಿಲ್ಲ.
ಮರುದಿನ ಮುಂಜಾನೆ ಇಳಿ ಬಿಸಿಲಿನಲ್ಲಿ ದೇವಾಲಯದಲ್ಲಿ ಅಭಿಮನ್ಯುವಿಗಾಗಿ ಕಾದು ಕುಳಿತ್ತಿದ್ದಳು.
ಅಭಿಮನ್ಯು ರಾತ್ರಿ ನಿದ್ರೆಗೆಟ್ಟವನಂತೆ ಆಕಳಿಸಿಕೊಂಡು ಮೆಲ್ಲನೆ ಹೆಜ್ಜೆಯೂರುತ್ತಾ ಸುತ್ತಮುತ್ತಲಿನ ಕಟ್ಟಡ, ಪರಿಸರವನ್ನು ಹಿಂದೆಂದು ನೋಡದವನಂತೆ ಎಲ್ಲವನ್ನು ಶಾಂತಚಿತ್ತತೆಯಿಂದ ನೋಡಿಕೊಂಡು ಬರುತ್ತಿದ್ದ.
ಏಯ್ ಕೋತಿ ದೇವಸ್ಥಾನಕ್ಕೆ ಬರುವಾಗ್ಲಾದ್ರು ಸ್ವಲ್ಪ ಬೇಗ ಬಬಾದ್ದ?
ಎಷ್ಟು ಹೊತ್ತಿಂದ ಇಲ್ಲಿ ಕಾಯ್ತ ಇದ್ದೇನೆ ಅಂತ ಗೊತ್ತ್ತಾ?
ಎಲ್ಲರು ಪೂಜೆ ಮುಗಿಸಿಕೊಂಡು ಹೋದರು.
ನಾನು ಮಾತ್ರ ನಿನ್ನ ಕಾಯ್ಕೊಂಡು ಇಲ್ಲೇ ಬಾಕಿ.
ನಡಿ ಬೇಗ ಹೋಗೋಣ ಎಂದು ಅಭಿಮನ್ಯುವನ್ನು ದೇವಾಲಯದ ಕಡೆಗೆ ಕರೆದೊಯ್ದಳು.
‘ಏನ್ ಅವಸರ ಮಾಡ್ತಾಳೋ, ದೇವರೇನು ಓಡಿ ಹೋಗ್ತಾನಾ?
ಎಂದು ಮನದಲ್ಲಿಯೇ ಗೊಣಗಿಕೊಂಡ.
ದೇವಾಲಯದೊಳಗೆ ಕಾಲಿಟ್ಟಂತೆ ಆಕೆಯನ್ನು ಮೆಚ್ಚಿಸಲು ಎಂದೂ ಕಾಣದ ಭಕ್ತಿ ಅವನಲ್ಲಿ ಕಂಡಿತು.
ಆಕೆಯೊಂದಿಗೆ ದೇವಾಲಯಕ್ಕೆ ಮೂರು ಸುತ್ತು ಪ್ರದಕ್ಷಿಣೆ ಹಾಕಿ ದೇವರಿಗೆ ಅಡ್ಡ ಬಿದ್ದು ತೀರ್ಥ ಪ್ರಸಾದ ಸ್ವೀಕರಿಸಿ ಒಂದಷ್ಟು ಹೊತ್ತು ದೇವಾಲಯ ಆವರಣದಲ್ಲಿ ಕುಳಿತುಕೊಂಡರು.
ಅಕ್ಷರ ದೇವಾಲಯದಲ್ಲಿ ಏನೆಲ್ಲ ಮಾಡಿದಳೋ ಅದನ್ನೆಲ್ಲ ಅನುಕರಿಸುತ್ತಾ ಹೋಗುವುದಷ್ಟೇ ಅವನ ಪಾಲಿನ ಕೆಲಸವಾಗಿತ್ತು.
ದೇವರ ಮೇಲೆ ಶ್ರದ್ಧೆ, ಭಕ್ತಿ ಕೇವಲ ತೋರ್ಪಡಿಕೆಗಷ್ಟೆ.
ಮನದೊಳಗೆ ಅವಳದ್ದೇ ಜಪ.
ದೇವಾಲಯಕ್ಕೆ ಬಂದು ಸುಮ್ಮನೆ ಕುಳಿತರೆ ಆಕೆ ಸುಮ್ಮನಿರುವುದಿಲ್ಲವೆಂದು ತಿಳಿದು ದೇವರ ಪ್ರಾರ್ಥನೆಯಲ್ಲಿ ಸಕ್ರೀಯವಾಗಿ ತನ್ನ ದೇಹವನ್ನು ಮಾತ್ರ ತೊಡಗಿಸಿಕೊಂಡಿದ್ದ.
ಆದರೆ ಮನಸ್ಸು ಇನ್ಯಾವುದರ ಕಡೆಯೋ ಇತ್ತು.
ದೇವಾಲಯದಲ್ಲಿ ಸ್ವಲ್ಪ ಹೊತ್ತು ವಿಶ್ರಮಿಸಿ ಹೊರ ಬಂದರು.
ದೇವರ ಹತ್ರ ಏನು ಕೇಳ್ಕೊಂಡೆ?
ಕುತೂಹಲದಿಂದ ಕೇಳಿದಳು.
ನನ್ನ ಇಲ್ಲಿಗೆ ಕರ್ಕೊಂಡು ಬಂದಿರೋದು ನೀನು.
ನೀನು ಏನು ಪ್ರಾರ್ಥನೆ ಮಾಡ್ಕೊಂಡೆ ಅಂತ ಮೊದ್ಲು ಹೇಳು.
ನಾವಿಬ್ಬರು ಹೀಗೆಯೇ ನೂರುಕಾಲ ಸುಖವಾಗಿ ಬಾಳ್ಬೇಕು.
ಅಭಿಮನ್ಯು ಬೇರೆ ಯಾರ ಸ್ವತ್ತಾಗಬಾರದು.
ಅಭಿಮನ್ಯು ನನಗೆ ಸೇರಬೇಕಾದ ಸ್ವತ್ತು.
ಹಾಗಾಗಿ ಇಬ್ಬರನ್ನು ಒಂದುಮಾಡುವ ಜವಾಬ್ದಾರಿ ನಿನ್ನದು ಎಂದು ದೇವರ ಮುಂದೆ ಮನದಲ್ಲಿ ಆಡಿಕೊಂಡ ಮಾತುಗಳಲ್ಲಿ ಒಂದಕ್ಷರವೂ ಆಚೀಚೆ ಆಗದಂತೆ ಅಭಿಮನ್ಯುವಿನ ಎದುರು ತೆರೆದಿಟ್ಟಳು.
ಆಕೆಯ ಮಾತು ಕೇಳಿ ಅಭಿಮನ್ಯುವಿಗೆ ನಗು ತಡೆದುಕೊಳ್ಳಲಾಗಲಿಲ್ಲ.
ದೇವಾಲಯಕ್ಕೆ ಹೋಗೋದು, ಪ್ರಾರ್ಥನೆ ಮಾಡುವುದು ಕೆಲಸವಿಲ್ಲದವರಿಗೊಂದು ಕೆಲಸವಷ್ಟೆ ಎಂದು ತಿಳಿದು ಬದುಕು ನಡೆಸುತ್ತಿರುವವನಿಗೆ ಇಂತಹ ವಿಚಾರ ಹೇಳಿದರೆ ನಗು ಬಾರದೆ ಇರಲು ಸಾಧ್ಯವೇ?
ಸ್ವಲ್ಪ ಹೊತ್ತು ನಕ್ಕು ಸುಧಾರಿಸಿಕೊಂಡ.
ಅಕ್ಷರ, ಈ ವಿಚಾರವನ್ನೆಲ್ಲ ದೇವರಿಗೆ ಹೇಳ್ಬೇಕಾಗಿತ್ತಾ?
ನಮ್ಮಿಬ್ಬರಲ್ಲಿ ಗುಟ್ಟಾಗಿ ಇರಬೇಕಾದ ವಿಚಾರ ಮೂರನೇ ವ್ಯಕ್ತಿಗೆ ಯಾಕೆ ಹೇಳ್ದೆ?
ಅಷ್ಟಕ್ಕೂ ದೇವರು ನೀವು ನನ್ನ ಮುಂದೆ ಅಡ್ಡಬೀಳ್ಬೇಕು, ಪ್ರದಕ್ಷಿಣೆ ಹಾಕ್ಬೇಕು, ಕಾಣಿಕೆ ಡಬ್ಬಕ್ಕೆ ಹಣ ಹಾಕ್ಬೇಕು ಅಂತ ಯಾವತ್ತಾದರು ಕೇಳಿದ್ದುಂಟಾ?
ಇದೆಲ್ಲ ನಾವು ಸೃಷ್ಟಿ ಮಾಡಿಕೊಂಡಿರುವುದಷ್ಟೆ.
ಎಲ್ಲರು ದೇವರೇ ನನ್ಗೆ ಒಳ್ಳೆಯದು ಮಾಡು, ನನ್ನ ಕುಟುಂಬಕ್ಕೆ ಒಳ್ಳೆಯದ್ದು ಮಾಡು ಅಂತ ದಿನ ಬೆಳಗಾದರೆ ಸಾಕು ದೇವರಿಗೆ ಪಟ್ಟಿ ಸಲ್ಲಿಸೋದಕ್ಕೆ ಪ್ರಾರಂಭ ಮಾಡಿಬಿಡ್ತಾರೆ.
ದೇವರಿಗಂತು ಪುರುಸೋತ್ತೇ ಇಲ್ಲ.
ದೇವರು ದಿನಕ್ಕೆ ಕೋಟ್ಯಾಂತರ ಭಕ್ತರ ಬೇಡಿಕೆ ಪಟ್ಟಿಗಳನ್ನು ಪರಿಶೀಲಿಸಿ ಯಾರಿಗೆ ಒಳ್ಳೆಯದು ಮಾಡ್ಬೇಕೂಂತ ತೋಚದೆ ಗೊಂದಲಕ್ಕೊಳಗಾಗಿ ಸುಮ್ನೆ ಇದ್ದುಬಿಡ್ತಾನೆ.
ಅದ್ಕೆ ನಾನು ‘ದೇವರಿಗೆ ಒಳ್ಳೆಯದಾಗಲಿ ಅಂತ ಕೇಳ್ಕೊಂಡೆ.
ಮೊದ್ಲು ದೇವರ ಬದುಕು ಸುಂದರವಾಗ್ಬೇಕು.
ದೇವರ ಬದುಕೇ ಚೆನ್ನಾಗಿಲ್ಲದಿದ್ದರೆ ನಮ್ಮ ಬದುಕನ್ನ ಅವನು ಹೇಗೆ ತಾನೇ ಸರಿಪಡಿಸೋದಕ್ಕೆ ಸಾಧ್ಯ?
ಅಭಿಮನ್ಯು ದೇವರ ಮೇಲಿರುವ ನಿರಾಸಕ್ತಿಯನ್ನು ತನ್ನದೇ ಶೈಲಿಯಲ್ಲಿ ತೋರ್ಪಡಿಸಿದ.
ಅಭಿಮನ್ಯುವಿನ ಮಾತು ಕೇಳಿ ಆಕೆಗೂ ನಗು ಬಂತು.
ನೀನು ದೇವರನ್ನು ನಂಬದಿದ್ದರೂ ಪವಾಗಿಲ್ಲ.
ನಾನು ನಂಬುತ್ತೇನೆ.
ನಂಬಿದ ದೇವರು ನಮ್ಮಿಬ್ಬರನ್ನ ಖಂಡಿತ ಕೈಬಿಡೋದಿಲ್ಲ ಅಂದಳು.
ದೇವರೇನು ಕೈ ಹಿಡಿಯೋದಕ್ಕೆ ಸಾಧ್ಯವಿಲ್ಲ.
 ಸದ್ಯಕ್ಕೆ ನಾನು ಕೈ ಹಿಡ್ಕೋತ್ತೇನೆ ಅಂದ ಅಭಿಮನ್ಯು ಆಕೆಯ ಕೈ ಹಿಡಿದುಕೊಂಡು ದೇವಾಲಯ ಆವರಣದಿಂದ ಹೊರಗೆ ಕರೆತಂದ.
ದೇವಾಲಯ ಹೊರ ಭಾಗದಲ್ಲಿ ಕೆಲವು ಭಿಕ್ಷುಕರು ಕುಳಿತ್ತಿದ್ದರು.
ಒಬ್ಬಾಕೆ ಅಕ್ಷರಳ ಬಳಿ ಬಂದು ಅಮ್ಮ ಭಿಕ್ಷೆ ಹಾಕಿ ಎಂದು ಬೇಡಿಕೊಂಡಳು.
ಚಿಲ್ಲರೆ ಇಲ್ಲವಾದ್ದರಿಂದ ಹತ್ತು ರೂಪಾಯಿಯನ್ನು ಆಕೆಯ ಕೈಗಿತ್ತಳು.
ಭಿಕ್ಷೆ ಬೇಡುವ ಸಂದರ್ಭ ಕನಿಷ್ಠ ಐವತ್ತು ಪೈಸೆಯಿಂದ ಒಂದು ರೂಪಾಯಿವರೆಗೆ ಮಾತ್ರ ಕಾಣುತ್ತಿದ್ದ ಭಿಕ್ಷುಕಿಗೆ ಹತ್ತು ರೂಪಾಯಿಸಿ ಕಂಡು ಸಂತೋಷ ಉಕ್ಕಿ ಬಂದು ನಿಮ್ಮಿಬ್ಬರಿಗೆ ನೂರು ಮಕ್ಕಳಾಗಲಿ ಎಂದು ಹರಸಿದಳು.
ನಿನ್ನೆ ತಾನೇ ಮಕ್ಕಳ ಬಗ್ಗೆ ಸುದೀರ್ಘ ಚರ್ಚೆ ನಡೆಸಿದ್ದ ಇಬ್ಬರಿಗೆ ಮತ್ತೆ ಮಕ್ಕಳ ಬಗ್ಗೆ ಚರ್ಚಿಸಲು ಭಿಕ್ಷುಕಿ ವೇದಿಕೆಯೊದಗಿಸಿದಳು.
ಒಂದು ಮಗು ಸಾಕೆಂದು ನಿರ್ಧರಿಸಿದ ಅಕ್ಷರ ಭಿಕ್ಷುಕಿಯ ಮಾತು ಕೇಳಿ ನಾಚಿ ನೀರಾದಳು.
ಒಂದು ಮಗುವನ್ನು ಹಡೆಯುವುದೇ ಕಷ್ಟ ಎಂದು ತೀರ್ಮಾನಿಸಿದ ಆಕೆಯ ನಿರ್ಧಾರದ ಮುಂದೆ ಭಿಕ್ಷುಕಿಯ ಮಾತಿನಿಂದ ಎರಡು ಸೊನ್ನೆ ಸೇರಿಕೊಂಡು ನೂರು ಮಕ್ಕಳಾಯಿತು.
ಅಭಿಮನ್ಯುವಿಗೆ ಭಿಕ್ಷುಕಿಯ ಮಾತುಕೇಳಿ ನಗು ಸಹಿಸಲು ಸಾಧ್ಯವಾಗಲಿಲ್ಲ.
ಅಕ್ಷರ, ನಾನೇನೋ ಎರಡು ಮಕ್ಕಳಿಗೆ ಆಸೆ ಪಟ್ಟೆ.
ಆದರೆ ಆ ಭಿಕ್ಷುಕಿ ನಿನ್ಗೆ ನೂರು ಮಕ್ಕಳಾಗಲಿ ಎಂದು ಹರಸಿದ್ದಾಳೆ.
ಆಕೆಯ ಹರಕೆ ಫಲಿಸದೆ ಇರೋದಿಲ್ಲ.
ಆಗ ನಿನ್ನನ್ನ ಆ ದೇವರೇ ಕಾಪಾಡ್ಬೇಕು.
ಮಹಾಭಾರತದಲ್ಲಿ ಗಾಂಧಾರಿ ನೂರು ಮಕ್ಕಳನ್ನು ಹಡೆದಳು ಎಂದು ಕೇಳಿದ್ದೇನೆ.
ನೀನು ಆಧುನಿಕ ಗಾಂಧಾರಿ ಎಂದು ಛೇಡಿಸಿದ.
ಸಾಕು ಸುಮ್ನಿರು, ಅವಳಂದುಕೊಂಡಂತೇನು ಆಗೋದಿಲ್ಲ ಅಂದ ಆಕೆಯ ಮುಖ ನಾಚಿಕೆಯಿಂದ ಕೆಂಪೇರಿತು.
ಭಿಕ್ಷುಕಿ ಹೇಳಿದ ಮಾತಿನಿಂದ ಕಳವಳಗೊಂಡು ಸುತ್ತಲೂ ಒಮ್ಮೆ ಕಣ್ಣಾಡಿಸಿದಳು.
ಪರಿಚಯದವರು ಯಾರು ಇರಲಿಲ್ಲ.
ನೆಮ್ಮದಿಯ ನಿಟ್ಟುಸಿರು ಬಿಟ್ಟಳು.
ಇಬ್ಬರು ಗಂಡ-ಹೆಂಡತಿಯೆಂದು ತಿಳಿದು ಭಿಕ್ಷುಕಿ ಆ ಮಾತನ್ನು ಆಡಿದ್ದಳು.
‘ದೇವರೇ ಆ ಭಿಕ್ಷುಕಿಯ ಮಾತನ್ನ ಯಾರಾದರು ಕೇಳಿಸಿಕೊಂಡಿದ್ದರೆ ಏನು ಗತಿ? ಅಂದುಕೊಂಡಳು. 
ಹಲವು ಸಮಯದ ಬಳಿಕ ಅಭಿಮನ್ಯುವಿನ ಮನದೊಳಗೆ ಸಂತೋಷದ ನದಿ ಉಕ್ಕಿ ಹರಿಯತೊಡಗಿತು.
ಈ ದಿನವಿಡೀ ಅಕ್ಷರಳೊಂದಿಗೆ ಮುದ್ದು, ಮುದ್ದು ಮಾತನಾಡುತ್ತಾ, ಚೇಷ್ಟೆ ಮಾಡುತ್ತಾ ಕಳೆದು ಬಿಡಬೇಕೆಂದು ಅನ್ನಿಸಿ ಅಬ್ಬಿಫಾಲ್ಸ್‌ಗೆ ಹೋಗೋಣ್ವ?ಎಂದು ಕೇಳಿದ.
ಆಕೆಗೂ ಅಭಿಮನ್ಯುವಿನೊಂದಿಗೆ ಇಡೀ ದಿನ ಕಳೆಯುವ ಮನಸ್ಸಿತ್ತಾದರೂ ಬೇಗನೆ ಬರ್ತೇನೆ ಅಂತ ಮನೆಯಲ್ಲಿ ಹೇಳಿ ಬಂದಿದ್ದಳು.
ಹೊತ್ತು ಮೀರಿದರೆ ಮನೆಯಲ್ಲಿ ಕಳವಳ ಪ್ರಾರಂಭವಾಗಿ ಬಿಡುತ್ತದೆ ಎಂಬ ಭಯ.
ದೇವಾಲಯಕ್ಕೆ ನಡೆದುಕೊಂಡೇ ಬಂದಿದ್ದಳು.
ಕಾರು ತಂದಿದ್ದರೆ ಅಬ್ಬಿಫಾಲ್ಸ್‌ಗೆ ಹೋಗಿ ಬರಬಹುದಿತ್ತು.
ಅಬ್ಬಿಫಾಲ್ಸ್‌ಗೆ ಹೋಗಿ ಬರಬೇಕಾದರೆ ಕನಿಷ್ಠ ಮೂರು ಗಂಟೆಯಾದರೂ ಬೇಕೇ ಬೇಕು.
ಮನೆಯ ಹಾದಿ ಹಿಡಿಯುವುದೇ ಒಳ್ಳೆಯದು ಅಂದುಕೊಂಡಳು.
ಆದರೆ, ಅಭಿಮನ್ಯು ಹಿಡಿದ ಹಟ ಬಿಡುವವನಲ್ಲ.
ಮತ್ತೆ, ಮತ್ತೆ ಒತ್ತಾಯಪಡಿಸಿದ.
ಅವನ ಒತ್ತಾಯಕ್ಕೆ ಆಕೆ ತಲೆಬಾಗಿ ನಡಿ, ಹೋಗೋಣ ಅಂದಳು.
ಮಡಿಕೇರಿ ನಗರಕ್ಕೆ ಆಗಮಿಸಿದ ಇಬ್ಬರು ಆಟೋ ಏರಿ ಅಬ್ಬಿಫಾಲ್ಸ್ ಕಡೆಗೆ ಪಯಣ ಬೆಳೆಸಿದರು.
ಸುಮಾರು ೮ ಕಿ.ಮೀ.ಪಯಣ. 
ಮಾರ್ಗದ ಉದ್ದಕ್ಕೂ ಹಚ್ಚಹಸುರಿನಿಂದ ಕಂಗೊಳಿಸುವ ವನರಾಶಿ ಎಲ್ಲರನ್ನೂ ಸ್ವಾಗತಿಸುತಿತ್ತು.
ಆಹ್ಲಾದಕರವಾಗಿ ಬೀಸುತ್ತಿದ್ದ ತಂಗಾಳಿ ಪ್ರೀತಿಯ ಸಂದೇಶವನ್ನು ಹೊತ್ತು ತರುತ್ತಿದ್ದ ಅನುಭವವಾಯಿತು.
ಕಣ್ಣಾಡಿಸಿದ ಕಡೆಗಳಲೆಲ್ಲ ಹಸಿರು ತುಂಬಿಕೊಂಡಿತ್ತು.
ಮಾರ್ಗದ ಮಧ್ಯ ಸಿಗುವ ಕಾಫಿ ತೋಟಗಳು, ಗುಡ್ಡಗಳು, ತಿರುವು ರಸ್ತೆಗಳು ಆ ಪರಿಸರದ ಸೌಂದರ್ಯವನ್ನು ಮತ್ತಷ್ಟು ಹೆಚ್ಚಿಸಿದೆ.
ಇಲ್ಲಿನ ಪ್ರಕೃತಿಯ ರಮಣೀಯ ದೃಶ್ಯ ನೋಡುತ್ತಾ ಇದ್ದರೆ ಯಾರಿಗಾದರೂ ಇಲ್ಲಿಯೇ ನೆಲೆನಿಂತು ಬಿಡುವ ಅನ್ನಿಸದೆ ಇರದು.
ಆಟೋರಿಕ್ಷಾದಿಂದ ಇಳಿದು ರಿಕ್ಷಾದವನಿಗೆ ಒಂದೈವತ್ತು ರೂಪಾಯಿ ನೀಡಿದ ಅಭಿಮನ್ಯು ಅಕ್ಷರಳನ್ನು ಜಲಪಾತದ ಕಡೆಗೆ ಕರೆದೊಯ್ದ.
ಮುಖ್ಯ ರಸ್ತೆಯಿಂದ ಸುಮಾರು ೧ ಕಿ.ಮೀ.ನಷ್ಟು ಕಾಫಿ ತೋಟದಲ್ಲಿ ಕಾಲ್ನಡಿಗೆಯಲ್ಲಿ ಪಯಣ ಬೆಳೆಸುತ್ತಿದ್ದಂತೆ ಎದುರಿನಿಂದ ಹಾಲ್ನೊರೆಯಂತೆ ಧುಮ್ಮಿಕ್ಕಿ ಹರಿಯುತ್ತಿದ್ದ ಅಬ್ಬಿಫಾಲ್ಸ್ ಗೋಚರಿಸಿತು.
ಅಬ್ಬಿಫಾಲ್ಸ್ ಮುಂಭಾಗದಲ್ಲಿ ಪ್ರವಾಸಿಗರ ದಂಡೇ ನೆರೆದಿತ್ತು.
ಮಳೆಗಾಲ ಕಳೆದೊಡನೆ ಜಲಪಾತಗಳ ಸೊಬಗನ್ನು ವೀಕ್ಷಿಸುವುದೇ ಮನಕ್ಕೊಂದು ಆನಂದ.
ಅದೇ ಸೂಕ್ತ ವಾದ ಸಮಯ.
ಪ್ರಕೃತಿಯ ಮಡಿಲಿನಿಂದ ಧುಮ್ಮಿಕ್ಕಿ ಹರಿಯುವ ಜಲಪಾತ ಪ್ರಕೃತಿ ಮಾತೆಗೆ ಹೂ ಮುಡಿಸಿದಂತೆ ಗೋಚರಿಸುತಿತ್ತು.
ಸುತ್ತಲೂ ಹಸಿರಿನಿಂದ ಕಂಗೊಳಿಸುವ ಪರಿಸರ, ಆಹ್ಲಾದಕರ ವಾತಾವರಣ.
ಇಂಥಹ ಸುಂದರ ವಾತಾವರಣದಲ್ಲಿ ಒಂದಷ್ಟು ಹೊತ್ತು ಕಳೆದರೆ ಸ್ವರ್ಗವನ್ನೇ ನೋಡಿದ ಅನುಭವ.
ಜಲಪಾತದ ಮುಂಭಾಗದಲ್ಲಿ ನಿರ್ಮಿಸಿರುವ ತೂಗುಸೇತುವೆಯಲ್ಲಿ ನಿಂತು ಜಲಪಾತದ ಸೊಬಗನ್ನು ಸವಿದರು.
ಧುಮ್ಮಿಕ್ಕಿ ಹರಿಯುವ ಜಲಧಾರೆಯಿಂದ ಹೊರಹೊಮ್ಮುತ್ತಿದ್ದ ನೀರಿನ ಎರಚಲುಗಳನ್ನು ಗಾಳಿಯು ಪ್ರವಾಸಿಗರ ಕಡೆಗೆ ಹೊತ್ತು ತರುತಿತ್ತು.
ಆಗಿಂದಾಗೆ ಗಾಳಿಯೊಂದಿಗೆ ತೂರಿ ಬರುತ್ತಿದ್ದ ಎರಚಲಿನಿಂದ ಜಲಪಾತದ ಮುಂಭಾಗದಲ್ಲಿ ಹೆಚ್ಚು ಹೊತ್ತು ಕಾಲ ಕಳೆಯಲು ಸಾಧ್ಯವಾಗಲಿಲ್ಲ.
ನೀರಿನ ಎರಚಲಿಗೆ ಎಲ್ಲರು ಚಳಿಯಿಂದ ನಡುಗಲು ಪ್ರಾರಂಭಿಸಿದರು.
ಅಕ್ಷರ ಅಭಿಮನ್ಯುವನ್ನು ಗಟ್ಟಿಯಾಗಿ ತಬ್ಬಿಕೊಂಡು ತುಂಬಾ ಚಳಿ ಆಗ್ತಾ ಇದೆ.
ಹೊರಡೋಣ್ವಾ? ಅಂದಳು. 
ಮತ್ತೊಂದಷ್ಟು ಹೊತ್ತು ಜಲಪಾತದ ಸೊಬಗನ್ನು ಸವಿಯುತ್ತಾ ಕಳೆದ ನಂತರ ಇಬ್ಬರು ತೋಟದ ಹಾದಿಯಲ್ಲಿ ಕ್ರಮಿಸಿ ಮುಖ್ಯ ರಸ್ತೆಯನ್ನು ಸೇರಿಕೊಂಡರು.
ರಸ್ತೆಯಲ್ಲಿ ಯಾವುದೇ ಆಟೋರಿಕ್ಷಾ ಸಿಗಲಿಲ್ಲವಾದ್ದರಿಂದ ಮಡಿಕೇರಿವರೆಗೆ ಕಾಲ್ನಡಿಗೆಯಲ್ಲಿಯೇ ತೆರಳುವ ಅನಿವಾರ್ಯತೆ ನಿರ್ಮಾಣಗೊಂಡಿತು.
ಇಬ್ಬರು ಮಾತಾಡುತ್ತಾ ಮೆಲ್ಲನೆ ಹೆಜ್ಜೆಯ ಮೇಲೆ ಹೆಜ್ಜೆಯನ್ನೂರುತ್ತಾ ನಡಿಗೆ ಹಾಕಿದರು.
ಬೆಟ್ಟಗುಡ್ಡಗಳಿಂದ ಕೂಡಿರುವ ರಸ್ತೆಯಲ್ಲಿ ಕಾಲ್ನಡಿಗೆಯ ಪಯಣದಿಂದ ಅಕ್ಷರ ಬಳಲಿದಳು.
ಅಭಿ, ನನ್ ಕೈಯಿಂದ ನಡಿಯೋದಕ್ಕೆ ಆಗ್ತಾ ಇಲ್ಲ.
ಹೊತ್ಕೊಂಡು ಹೋಗೋ ವಿನಯವಾಗಿ ಕೇಳಿಕೊಂಡಳು.
ಕೈಯಲ್ಲಿ ನಡಿಯೋದಕ್ಕೆ ನೀನೇನು ಕೋತಿನಾ?
ಕಾಲಲ್ಲಿ ನಡೆದರೆ ಸಾಕು.
ನನ್ನಿಂದ ಹೊತ್ಕೊಳ್ಳೋದಕ್ಕೆ ಆಗೋದಿಲ್ಲ .
ಆ ಆಹ್ಲಾದಕರ ವಾತಾವರಣದಲ್ಲಿಯೂ ಆಕೆಯ ಮೊಗದಲ್ಲಿ ಬೆವರಿನ ಹನಿಗಳು ಇಳಿಯಲು ಪ್ರಾರಂಭಿಸಿತು.
ಆಕೆಗೆ ಮತ್ತಷ್ಟು ಆಯಾಸವಾಗದಿರಲೆಂದು ತೋಳಲ್ಲಿ ಬಳಸಿಕೊಂಡ.
ಇನಿಯನ ಅಪ್ಪುಗೆಯಿಂದ ಸಂತುಷ್ಟಳಾದ ಅಕ್ಷರ ಪಯಣದ ಆಯಾಸವನ್ನು ಮೆಲ್ಲನೆ ಮರೆಯತೊಡಗಿದಳು.
‘ಈ ಕೆಲ್ಸ ಮೊದ್ಲೇ ಮಾಡ್ಬಾದಿತ್ತಾ? ಅಂದುಕೊಂಡಳು. 
ದಾರಿಯುದಕ್ಕೂ ಆಡುತ್ತಿದ್ದ ಮಧುರವಾದ ಮಾತುಗಳು ದೇಹಕ್ಕಾದ ದಣಿವನ್ನು ಮರೆಸಿತು.
ಪ್ರೀತಿಯ ಪಿಸುಮಾತುಗಳು ಆ ದಾರಿಯನ್ನು ಸಣ್ಣದಾಗಿಸಿತು.
ಮಾರ್ಗದ ಮಧ್ಯ ಒಂದಷ್ಟು ಹೊತ್ತು ಕುಳಿತು ಹರಟೆಯಲ್ಲಿ ತಲ್ಲೀನರಾದರು.
ಅಭಿ, ಒಂದು ಬೈಕ್ ತಗೊಳ್ಳೋ.
ಬೈಕಿದ್ದಿದ್ರೆ ಇಷ್ಟೊತ್ತಿಗೆ ಮಡಿಕೇರಿ ತಲುಪಬಹುದಿತ್ತು.
ಬೈಕ್ ತಗೋಳ್ಳೋದಕ್ಕೇನು ನಿಮ್ಮಪ್ಪ ಕಾಸ್ ಕೊಡ್ತಾನಾ…!?
ಅಪ್ಪ-ಗಿಪ್ಪ ಅಂದ್ರೆ ಒದೆ ಬೀಳುತ್ತೆ ಅಷ್ಟೆ.
ಅವ್ರು ನಿನ್ನ ಮಾವ ಕಣೋ.
ಪ್ರೀತಿಯಿಂದ ಬೈಕ್ ತಗೋಳ್ಳೋದಕ್ಕೆ ಮಾವ ದುಡ್ಡು ಕೊಡ್ತಾರ?
ಕೇಳಿದ್ರೆ ನಾನೇ ಅಪ್ಪನಿಗೆ ಹೇಳಿ ನಿನ್ಗೊಂದು ಬೈಕ್ ಕೊಡಿಸ್ತಿನಿ ಗೊತ್ತಾಯ್ತಾ?
ಎಂದು ರಾಗವಾಗಿ ಹೇಳಿ ಅವನ ಮೂತಿಗೆ ಪ್ರೀತಿಯಿಂದ ಹಿತವಾಗಿ ತಿವಿದಳು.
ಅಯ್ಯೋ ದೇವರೇ, ಮದ್ವೆಗೂ ಮುಂಚೆನೇ ವರದಕ್ಷಿಣೆನಾ?
ಒಟ್ನಲ್ಲಿ ಎಲ್ಲಾ ಕೊಟ್ಟು ನನ್ನ ಕಟ್ಟಿ ಹಾಕ್ಬೇಕೂಂತ ತೀರ್ಮಾನ ಮಾಡಿದಂಗಿದೆ ನಿನ್ನ ಆಲೋಚನೆ.
ನಿಮ್ಮಪ್ಪ…, ಅಂದ್ರೆ ನನ್ನ ಮಾವ ಮಗಳನ್ನು ಕೊಟ್ಟು ಮದ್ವೆ ಮಾಡಿಸಿದ್ರೆ ಅಷ್ಟೇ ಸಾಕು.
ಬೈಕೇನು ಕೊಡೋದು ಬೇಡ.
ನಮ್ಮಿಬ್ಬರ ಮದ್ವೆಗೆ ನಿಮ್ಮಪ್ಪ ವಿಲನ್ ಆಗದಿದ್ರೆ ಸಾಕು.
ಅದೇ ನನ್ಗೆ ದೊಡ್ಡ ವರದಕ್ಷಿಣೆ ಮುಂದಿನ ಪ್ರೇಮಯುದ್ಧವನ್ನೊಮ್ಮೆ ನೆನಸಿಕೊಂಡು ಭಯದಿಂದ ಹೇಳಿದ.
ನೀನಂದುಕೊಂಡಂತೇನು ನಮ್ಮಪ್ಪ ಇಲ್ಲ.
 ನಾನು ಹೇಳಿದ್ದಕ್ಕೆಲ್ಲ ಅಪ್ಪ ಸೈ ಅಂತಾರೆ.
ಎಷ್ಟೇ ಆದ್ರೂ ಅಪ್ಪನ ಮುದ್ದಿನ ಮಗಳಲ್ವ ನಾನು?
ನನ್ನ ಒಂದು ದಿನ ನೊಡದೆ ಇದ್ರೆ ಅಪ್ಪ ಚಡಪಡಿಸ್ತನೇ ಇತಾರೆ.
ಅಪ್ಪನಿಗೆ ಒಂದು ಮಾತು ಹೇಳಿದ್ರೆ ಸಾಕು.
ನಮ್ಮಿಬ್ಬರ ಮದ್ವೆನ ನಾಳೆನೇ ಅದ್ಧೂರಿಯಾಗಿ ಮಾಡಿ ಮುಗಿಸ್ತಾರೆ.
ಆ ನಂಬಿಕೆ ನನ್ಗಿದೆ?
ಅಪ್ಪನ ಬಗ್ಗೆ ಗೌರವದಿಂದ ಹೇಳಿಕೊಂಡು ಬೀಗಿದಳು.
ನಿಮ್ಮಪ್ಪನಿಗೆ ಹೋಗಿ ಹೇಳು,ಜಾಸ್ತಿ ಪ್ರೀತಿ ಇಟ್ಕೋಬೇಡ ಅಂತ.
ಯಾಕೆಂದ್ರೆ ನಾಳೆದಿನ ನಾನು ನಿನ್ನ ಮದ್ವೆಯಾಗಿ ಕರ್ಕೊಂಡು ಬಂದ ನಂತರ ಪದೇ ಪದೆ ನಮ್ಮ ಮನೆಗೆ ನಿನ್ನ ನೋಡ್ಲಿಕ್ಕೆ ಬಂದ್ರೆ ನನ್ಗೆ ಕಷ್ಟವಾಗುತ್ತೆ.
ಅದರಲ್ಲೂ ನಾವಿಬ್ಬರು ರೋಮ್ಯಾನ್ಸ್ ಮೂಡಲ್ಲಿರುವಾಗ ಬಂದ್ರೆ ಇನ್ನೂ ಕಷ್ಟ ನೋಡು ಹಾಸ್ಯದ ತೆರೆ ಎಳೆದ.
ಸದಾಶಿವನಿಗೆ ಅದೇ ಧ್ಯಾನ ಅಂದಂಗಾಯ್ತು ನಿನ್ನ ಕತೆ.
ಸುತ್ತಿ ಬಳಸಿ ಪುನಃ ಅಲ್ಲಿಗೆ ಬಂದು ಬಿಡ್ತಿಯ.
ಅಭಿ, ನಾವಿಬ್ರು ಪ್ರೀತಿಸ್ತಾ ಇರೋ ವಿಚಾರ ಮನೆಗೆ ತಿಳಿಸ್ಲಾ?
ಮನೆಯವರೊಂದಿಗೆ ಎಲ್ಲಾ ವಿಚಾರ ಹಂಚಿಕೊಳ್ತೇನೆ.
ಇದೊಂದು ವಿಚಾರವನ್ನು ಮಾತ್ರ ಯಾಕೆ ಬಚ್ಚಿಡ್ಬೇಕು?
ನಮ್ಮಿಬ್ಬರ ಪ್ರೀತಿಗೆ ಮನೆಯಲ್ಲಿ ಯಾರು ಕೂಡ ವಿರೋಧ ಮಾಡೊಲ್ಲ.
ನಿನ್ಗೊತ್ತಾ…, ನನ್ನ ಸ್ನೇಹಿತೆ ತುಳಸಿ ಇದ್ದಾಳಲ್ಲ, ಅವಳು ಒಂದು ಹುಡುಗನನ್ನ ಪ್ರೀತಿಸ್ತಾ ಇದ್ಲು.
ಮನೆಯವರಿಗೆ ಗೊತ್ತಾಗಿ ಅವಳಿಗೆ ಹೊಡು, ಬಡ್ದು ಬೇರೆಯ ಹುಡುಗನೊಂದಿಗೆ ಮದ್ವೆ ಮಾಡಿಸಿಬಿಟ್ರು.
ಆ ವಿಚಾರ ಗೊತ್ತಾಗಿ ಅಪ್ಪ-ಅಮ್ಮ ಮನೆಯಲ್ಲಿ ಏನು ಮಾತಾಡ್ಕೋಳ್ತಾ ಇದ್ರು ಅಂತ ಗೊತ್ತಾ?
 ‘ಅವರವರು ಇಷ್ಟ ಪಡುವವರೊಂದಿಗೆ ಮದ್ವೆ ಮಾಡಿಸಿಬಿಡಬೇಕು.
ಬಲವಂತವಾಗಿ ಮದ್ವೆ ಮಾಡಿಸಿದ್ರೆ ಸುಖವಾಗಿ ಬದುಕು ನಡೆಸೋದಕ್ಕೆ ಸಾಧ್ಯನಾ?
ಅಂತ ಮಾತಾಡಿಕೊಳ್ತಾ ಇದ್ರು.
ಅಪ್ಪ, ಅಮ್ಮನ ಮಾತು ಕೇಳಿದ ನಂತರ ನನ್ಗಂತೂ ತುಂಬನೇ ಖುಷಿಯಾಯ್ತು.
ಯಾವತ್ತಿದ್ರೂ ನಮ್ಮಿಬ್ಬರ ಪ್ರೀತಿಯನ್ನ ಅಪ್ಪ, ಅಮ್ಮ ತಿರಸ್ಕಾರ ಮಾಡೊಲ್ಲ ಎಂಬ ನಂಬಿಕೆ ಇದೆ ತುಂಬಾ ಸಂಭ್ರಮದಿಂದ ಪ್ರತಿಯೊಂದು ಮಾತನ್ನೂ ಆಡಿ ಮುಗಿಸಿದಳು.
ಆಕೆ ಆಡುತ್ತಿದ್ದ ಪ್ರತಿಯೊಂದು ಮಾತು ಅಭಿಮನ್ಯುವಿನಲ್ಲಿ ಆತಂಕ ಹೆಚ್ಚುವಂತೆ ಮಾಡಿತು.
ಅಪ್ಪಿ, ತಪ್ಪಿ ಆಕೆ ಮನೆಯವರಿಗೆ ಪ್ರೀತಿಯ ವಿಷಯ ತಿಳಿಸಿಬಿಟ್ಟರೆ ಏನು ಗತಿ?
ಎಂದು ಕಳವಳಕ್ಕೆ ಒಳಗಾದ.
ಯಾವ ಅಪ್ಪ, ಅಮ್ಮ ತಾನೇ ಮಗಳ ಪ್ರೀತಿಯನ್ನು ಒಪ್ಪಿಕೊಳ್ಳೋದಕ್ಕೆ ಸಾಧ್ಯ?
ಅಷ್ಟೊಂದು ಸುಲಭವಾಗಿ ಯಾರೂ ಪ್ರೇಮ ವಿವಾಹಕ್ಕೆ ಹಸಿರುನಿಶಾನೆ ತೋರುವುದಿಲ್ಲವೆಂಬ ಸತ್ಯ ಅಭಿಮನ್ಯುವಿಗೆ ಚೆನ್ನಾಗಿ ಗೊತ್ತಿತ್ತು.
ಇದೆಲ್ಲ ಆಕೆಗೆ ಅರ್ಥವಾಗೋದಿಲ್ಲ.
ಆಕೆಗೆ ಸಮಸ್ಯೆ, ಕಷ್ಟ, ನೋವುಗಳ ಅರಿವಿಲ್ಲ.
ಆ ಅರಿವಿನ ಕೊರತೆಯೇ ಆಕೆಯನ್ನು ಹೀಗೆಲ್ಲ ಮಾತಾಡಿಸುತ್ತಿದೆ ಅಂದುಕೊಂಡ.
ಒಬ್ಬರು ಮತ್ತೊಬ್ಬರ ಮನೆಯ ಹೆಣ್ಣುಮಕ್ಕಳ ಬಗ್ಗೆ ಕೂತ್ಕೊಂಡು ಮಾತಾಡೋದು ಬಹಳ ಸುಲಭ.
ಆದರೆ ಅವರವರ ಮಕ್ಕಳ ವಿಚಾರ ಬಂದಾಗ ಅವರು ಕೈಗೊಳ್ಳುವ ತೀರ್ಮಾನಗಳೇ ಬೇರೆ.
ಯಾವುದೇ ವಿಚಾರವನ್ನು ಬೇಕಾದರೆ ಅಪ್ಪ, ಅಮ್ಮ ಒಪ್ಪಿಕೊಳ್ಳುತ್ತಾರೆ.
ಆದರೆ, ಪ್ರೀತಿಯನ್ನಲ್ಲ.!
ಮಗಳು ಎಲ್ಲಿ ಪ್ರೀತಿಸಿ ಮೋಸ ಹೋಗಿ ಬಿಡುತ್ತಾಳೋ ಎಂಬ ಭಯ ಸಹಜವಾಗಿ ಕಾಡುತ್ತ ದೆ.
ಎರಡನೆಯದಾಗಿ ಕಾಡುವ ಭಯ ಕುಟುಂಬದ ಗೌರವದ ಪ್ರಶ್ನೆ ಎದುರಾದಾಗ.
ಈ ಎರಡು ಭಯಗಳೇ ಸಾಕು ಪ್ರೀತಿಗೆ ಮಂಗಳ ಹಾಡೋದಕ್ಕೆ.
ಬಡತನದಲ್ಲಿ ಬೆಳೆದು ಬಂದ ಅಭಿಮನ್ಯು ಶ್ರೀಮಂತರ ತುಳಿತವನ್ನೂ ಎದುರಿಸಿ ಬಂದಿದ್ದಾನೆ.
ಶ್ರೀಮಂತರು ತೋರ್ಪಡಿಕೆಗೆ ಆಡುವ ಮಾತುಗಳು, ತೋರಿಸುವ ಪ್ರೀತಿ, ಕೊನೆಗೆ ಕಾಲಿನಲ್ಲಿ ಹೊಸಕಿ ಹಾಕುವ ನೀತಿಯನ್ನೆಲ್ಲ ಅನುಭವಿಸಿ ಬೆಳೆದವನಿಗೆ ತಿಳಿದಿಲ್ಲವೇ ಶ್ರೀಮಂತರ ಹಣೆಬರಹ.!
ಅಕ್ಷರ…, ನಮ್ಮಿಬ್ಬರ ಪ್ರೀತಿಯನ್ನ ಕೊಲ್ಬೇಕೂಂತ ನಿರ್ಧಾರ ಮಾಡಿದ್ದೀಯ?
ಹಾಗೊಂದ್ವೇಳೆ ಅಂದ್ಕೊಂಡಿದ್ರೆ ಈಗ್ಲೇ ಮನೆಗೆ ಹೋಗಿ ಎಲ್ಲಾ ವಿಚಾರ ಹೇಳಿ ಬಿಡು ತೀಕ್ಷ್ಣವಾಗಿ ಹೇಳಿದ.
ಏನೇ ಹೇಳಿದರು ಆಕೆಗೆ ಅಭಿಮನ್ಯುವಿನ ಮಾತಿನಲ್ಲಿ ನಂಬಿಕೆ ಬರಲಿಲ್ಲ.
ಆಕೆಗೆ ಅಪ್ಪ, ಅಮ್ಮನ ಮೇಲೆ ಇನ್ನಿಲ್ಲದ ಅಕ್ಕರೆ, ಗೌರವ, ನಂಬಿಕೆ ಇತ್ತು.
ತಾನು ಕೈಗೊಳ್ಳುವ ಪ್ರತಿಯೊಂದು ನಿರ್ಧಾರಕ್ಕೂ ಬೆನ್ನುತಟ್ಟಿ ಪ್ರೋತ್ಸಾಹಿಸುತ್ತಾರೆ.
 ತನ್ನ ಪ್ರತಿಯೊಂದು ನಿಲುವನ್ನೂ ಗೌರವಿಸುತ್ತಾರೆಂಬ ಭರವಸೆ ಆಕೆಯ ತಲೆಯೊಳಗೆ ತುಂಬಿಕೊಂಡಿತ್ತು.
ತುಳಸಿಯ ವಿಚಾರದಲ್ಲಿ ಅಪ್ಪ, ಅಮ್ಮ ಆಡಿಕೊಂಡ ಮಾತು ಆಕೆಯಲ್ಲಿ ಇನ್ನಷ್ಟು ವಿಶ್ವಾಸವನ್ನು ತುಂಬಿಸಿತ್ತು.
ಆಕೆ ಅಮ್ಮನ ಎದುರು ಹರಟೆಗೆ ಕುಳಿತಾಗಲೆಲ್ಲ ನನ್ಗೆ ಸ್ವ ಜಾತಿಯವರನ್ನ ಕಂಡ್ರೆ ಆಗೋದಿಲ್ಲ.
ನಾನೇದ್ರೂ ಮದ್ವೆಯಾಗೋ ದಾದ್ರೆ ಅದು ಬೇರೆ ಜಾತಿಯ ಹುಡುಗನೊಂದಿಗೆ ಮಾತ್ರ ಅನ್ನುತ್ತಿದ್ದಳು.
ಹರಟೆ ಮತ್ತಷ್ಟು ಮುಂದುವರೆದಾಗ ರಾಜಾಸೀಟ್ ನಲ್ಲಿ ಅಭಿಮನ್ಯುವಿನೊಂದಿಗೆ ತೋಳಲ್ಲಿ ತೋಳು ಬಳಸಿಕೊಂಡು ಮುದ್ದಾಡುವ ವಿಚಾರ ಸೇರಿದಂತೆ ಕೆಲವೊಂದು ವಿಚಾರಗಳನ್ನು ಬಚ್ಚಿಟ್ಟು ಉಳಿದೆಲ್ಲ ವಿಚಾರಗಳನ್ನು ತೆರೆದಿಡುತ್ತಿದ್ದಳು.
ಆದರೆ, ಒಂದು ದಿನ ಕೂಡ ಲೀಲಾವತಿ ಮಗಳ ನಡೆಗೆ ವಿರೋಧ ವ್ಯಕ್ತಪಡಿಸಲಿಲ್ಲ.
ಅಮ್ಮ ನಮ್ಮಿಬ್ಬರ ಪ್ರೀತಿಗೆ ಮೌನ ಸಮ್ಮತ್ತಿ ವ್ಯಕ್ತಪಡಿಸುತ್ತಿದ್ದಾರೆಂದು ಅಂದುಕೊಂಡು ಆಕೆ ಸಂತೋಷದ ಅಲೆಯ ಮೇಲೆ ತೇಲುತ್ತಿದ್ದಳು.
ಬಚ್ಚಿಡುವ ವಿಷಯವನ್ನೆಲ್ಲ ಬಚ್ಚಿಟ್ಟು ಉಳಿದ ವಿಷಯಗಳನ್ನು ಮಾತ್ರ ತೆರೆದಿಟ್ಟರೆ ಲೀಲಾವತಿಗೆ ಹೇಗೆ ತಾನೇ ಗೊತ್ತಾಗಬೇಕು ಮಗಳು ಅಭಿಮನ್ಯುವನ್ನು ಪ್ರೀತಿಸುತ್ತಿದ್ದಾಳೆ ಎಂಬ ವಿಚಾರ!?
ಅಭಿ, ಅಮ್ಮನಿಗೆ ನಮ್ಮಿಬ್ಬರ ಪ್ರೀತಿಯ ಪ್ರತಿಯೊಂದು ವಿಚಾರ ಕೂಡ ಗೊತ್ತಿರಬಹುದು.
ಎಲ್ಲ್ಲ ನಾನೇ ಹೇಳ್ಲಿ ಅಂತ ಕಾಯ್ತಾ ಇಬೇಕು.
ಅಮ್ಮ ಕೇಳೋದಕ್ಕಿಂತ ಮುಂಚೆ ನಾನೇ ಹೇಳಿ ಬಿಡ್ತೇನೆ.
 ತನ್ನ ಹಳೆಯ ನಿಲುವಿಗೆ ಕಟ್ಟುಬಿದ್ದು ಆಕೆ ಆಡುತ್ತಿದ್ದ ಪ್ರತಿಯೊಂದು ಮಾತು ಅಭಿಮನ್ಯುವಿನ ಎದೆ ಬಡಿತ ಹೆಚ್ಚಿಸಿತು.
ಮುಂದೇನು ಅನಾಹುತ ಮಾಡಿಬಿಡುತ್ತಾಳೋ ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಪ್ರೀತಿಯ ವಿಚಾರ ಮನೆಯ ಹೊಸ್ತಿಲು ತುಳಿದರೆ ಆಗುವ ಅನಾಹುತದ ಬಗ್ಗೆ ಆಕೆಗೇನು ಗೊತ್ತು?
ಇವಳಿಂದ ಮುಂದೆ ದೊಡ್ಡ ಮಹಾಭಾರತವೇ ನಡೆಯಲಿಕ್ಕಿದೆ ಎಂದು ಆತಂಕಕ್ಕೊಳಗಾಗಿ ಆಕೆಯೆಡೆಗೆ ದೃಷ್ಟಿ ಹಾಯಿಸಿ ಏನಾದ್ರೂ ಮಾಡ್ಕೊಂಡು ಸಾಯಿ.
ಏನಾದ್ರು ಅನಾಹುತ ಆದ್ರೆ ಕಣ್ಣೀರು ಸುರಿಸಿಕೊಂಡು ನನ್ನಹತ್ರ ಬರಬೇಡ.
 ಅಭಿಮನ್ಯುವಿನ ಮಾತಿನ ಧಾಟಿಯಿಂದ ಆತಂಕಗೊಂಡ ಅಕ್ಷರ ಆಯ್ತು ಬಿಡು, ನಿನ್ಗೆ ಇಷ್ಟ ಇಲ್ಲದೆ ಮೇಲೆ ನಾನು ಹೇಳೋದಿಲ್ಲ.
ಈಗ ಖುಷಿ ಆಯ್ತಾ…?
ಹುಸಿಮುನಿಸು ತೋರಿದಳು.
ಪ್ರೀತಿಯ ಮುಂದಿನ ಹೆಜ್ಜೆಯ ಬಗ್ಗೆ ಮಾತಾಡೋದು ಸಾಕಿನ್ನು ಅನ್ನಿಸಿತು.
ಇತ್ತೀಚೆಗಂತೂ ಪ್ರೀತಿಯ ವಿಚಾರ ಮಾತಾಡಿದಾಗಲೆಲ್ಲ ಆತಂಕವೆಂಬುದು ಹತ್ತಿರ ಬಂದು ಕುಳಿತುಬಿಡುತಿತ್ತು.
ಇನ್ನು ಹೆಚ್ಚು ಕಾಲ ಪ್ರೀತಿ ಮಾಡುತ್ತಾ ಕುಳಿತಿರಲು ಸಾಧ್ಯವಿಲ್ಲ.
ವಯಸ್ಸು ಹೆಚ್ಚಾಗತೊಡಗಿದಂತೆ ಆತಂಕ ಹೆಚ್ಚಾಗತೊಡಗಿತು.
ಕಾಲ ತನ್ನ ಪಾಡಿಗೆ ಸದ್ದಿಲ್ಲದೆ ಓಡುತ್ತಿದೆ.
ಅದನ್ನು ಹಿಡಿದಿಡಲು ಯಾರಿಂದ ತಾನೇ ಸಾಧ್ಯ?
ಆದಷ್ಟು ಬೇಗ ಮದುವೆ ಮಾಡಿಕೊಳ್ಳಬೇಕೆಂಬ ಮನಸ್ಸು ಇಬ್ಬರಲ್ಲೂ ಮೆಲ್ಲನೆ ಮೊಳಕೆಯೊಡೆಯಲು ಪ್ರಾರಂಭಿಸಿತು.
ಆದರೆ, ಪ್ರೀತಿಯ ಮುಂದಿನ ಹೆಜ್ಜೆ ಹೇಗಿಡಬೇಕೆಂದು ಚರ್ಚೆಗೆ ಕುಳಿತಾಗಲೆಲ್ಲ ಚರ್ಚೆ ಹಾದಿ ತಪ್ಪಿಹೋಗುತಿತ್ತು.
ಆ ವಿಚಾರದ ಬಗ್ಗೆ ಒಂದಷ್ಟು ದಿನ ಮಾತಾಡದೆ ಇರುವುದೇ ವಾಸಿ.
ಮನಸ್ಸನ್ನು ಸ್ವಲ್ಪ ದಿನ ಬೇರೆ ವಿಚಾರದ ಕಡೆಗೆ ಕರೆದೊಯ್ಯುವುದು ಉತ್ತಮ ಅನ್ನಿಸುತಿತ್ತು.
ಸ್ವಲ್ಪ ಹೊತ್ತು ವಿಶ್ರಾಂತಿಯ ಬಳಿಕ ಮೇಲೆದ್ದು ಕಾಲ್ನಡಿಗೆಯ ಪಯಣ ಮುಂದುವರೆಸಿದರು.
ಆ ಮಾರ್ಗದಲ್ಲಿ ಬಿಡುವಿಲ್ಲದೆ ಪ್ರವಾಸಿಗರ ವಾಹನಗಳು ಓಡಾಡುತ್ತಿದ್ದವು.
ಪ್ರವಾಸಿಗರನ್ನು ನೋಡಿ ಇಬ್ಬರ ಮಾತು ಪ್ರವಾಸೋದ್ಯಮದ ಕಡೆಗೆ ಹೊರಳಿತು.
ಇತ್ತೀಚೆಗಂತೂ ಸ್ಥಳೀಯರಿಗಿಂತ ಪ್ರವಾಸಿಗರೇ ಮಡಿಕೇರಿಯಲ್ಲಿ ಹೆಚ್ಚಾಗಿ ತುಂಬಿಕೊಂಡಿರುತ್ತಾರೆ.
ಪ್ರವಾಸೋದ್ಯಮ ಅಭಿವೃದ್ಧಿ ಗೊಂಡಂತೆ ಜಿಲ್ಲೆಯ ಆರ್ಥಿಕ ಪರಿಸ್ಥಿತಿ ಚೇತರಿಸಿಕೊಂಡಿದೆ.
ಆದರೆ ಒಂದು ಬೇಸರದ ಸಂಗತಿ ಅಂದರೆ ಪ್ರವಾಸೋದ್ಯಮದ ಅಭಿವೃದ್ಧಿಯ ಭರಾಟೆಯಲ್ಲಿ ಇಲ್ಲಿನ ಪ್ರಕೃತಿ ಕಣ್ಮರೆಯ ಹಾದಿ ತುಳಿಯುತ್ತಿದೆ.
ಹಸಿರಿನ ಸೆರಗು ಹೊದ್ದು ಮಲಗಿರುವ ಬೆಟ್ಟಗುಡ್ಡಗಳಲ್ಲಿ ರಿಸಾರ್ಟ್‌ಗಳು ತಲೆ ಎತ್ತಿ ನಿಲ್ಲುತ್ತಿವೆ.
ವರ್ಷಗರುಳಿದಂತೆ ಇಲ್ಲಿನ ಪ್ರಕೃತಿ ಸೊಬಗು ಮಾಯವಾಗುವುದರಲ್ಲಿ ಯಾವುದೇ ಸಂಶಯವಿಲ್ಲ ಎಂದು ಅಭಿಮನ್ಯು ಪರಿಸರವಾದಿಯಂತೆ ಮಾತಾಡತೊಡಗಿದ.
ರೆಸಾರ್ಟ್ ನಿರ್ಮಾಣವಾದ್ರೆ ನಿನ್ಗೇನು ಹೊಟ್ಟೆ ಹುರಿ, ರೆಸಾರ್ಟ್ ನಿರ್ಮಾಣದಿಂದ ಭೂಮಿಯ ಬೆಲೆ ಗಗನಕ್ಕೇರಿದೆ.
ಇಲ್ದಿದ್ರೆ ಇಲ್ಲಿಯ ಮಣ್ಣನ್ನು ಕೊಂಡುಕೊಳ್ಳುವುದಕ್ಕೂ ಜನ ಮುಂದೆ ಬರ್ತಾ ಇಲಿಲ್ಲ.
ಈಗ ನೋಡು ಇಲ್ಲಿನ ಮಣ್ಣಿಗೋಸ್ಕರ ಹೊರಗಿನವರು ಮುಗಿಬೀಳ್ತಾ ಇದ್ದಾರೆ.
ಜಿಲ್ಲೆಯ ಕಾಫಿ ಬೆಳೆಗಾರರು ಇರುವ ತೋಟವನ್ನೆಲ್ಲ ಮಾರಿ ಬೆಂಗಳೂರಿನಲ್ಲಿ ಸೆಟ್ಲಾಗಿ ನೆಮ್ಮದಿ ಜೀವನ ನಡೆಸ್ತಾ ಇದ್ದಾರೆ .
ಅಭಿಮನ್ಯುವಿನ ಮಾತಿಗೆ ತದ್ವಿರುದ್ಧ ನಿಲುವನ್ನು ತಳೆದಳು.
ಈ ನೆಮ್ಮದಿ ಎಲ್ಲಾ ಕಾಲ ಇರೋದಿಲ್ಲ ನೋಡು, ಇವತ್ತು ತೋಟ ಮಾರಿದವರು ನಾಳೆದಿನ ಕಷ್ಟ ಎದುರಿಸುತ್ತಾರೆ.
ಹಳ್ಳಿಯಲ್ಲಿ ಸಿಗುವ ಸುಖ ನಗರದಲ್ಲಿ ಸಿಗೋದಿಲ್ಲ.
ಒಂದಲ್ಲಾ ಒಂದು ದಿನ ಜಿಲ್ಲೆ ತೊರೆದವರು ಮತ್ತೆ ಬಂದೇ ಬರ್ತಾರೆ.
ದೂರದ ಬೆಟ್ಟ ನುಣ್ಣಗೆ ಅಂತಾರಲ್ಲ ಹಾಗೆ.
ಬೆಂಗಳೂರಿನ ಬಗ್ಗೆ ನೂರಾರು ಕಲ್ಪನೆ ಕಟ್ಟಿಕೊಂಡು ಎಲ್ಲರು ಹೋಗ್ತಾರೆ.
ಜೇಬಲ್ಲಿ ಹಣ ಖಾಲಿಯಾದಂತೆ ಮರಳಿ ಜಿಲ್ಲೆಗೆ ಬಂದುಬಿಡ್ತಾರೆ.
ಅಭಿಮನ್ಯು ಕೊಡಗಿನ ಬಗ್ಗೆ ಹೊಗಳಿಕೆಯ ಮಾತುಗಳನ್ನಾಡಿದ.
ಅಯ್ಯೋ ಸಾಕು ನಿಲ್ಸು.
ಯಾರ್ಯಾರೋ ಕಟ್ಟೋ ರಿಸಾರ್ಟ್ ಬಗ್ಗೆ ನಾವ್ಯಾಕೆ ಇಷ್ಟೊಂದು ತಲೆ ಕೆಡಿಸ್ಕೋಬೇಕು.
ನಮ್ಮ ವಿಚಾರ ಏನಾದ್ರು ಇದ್ರೆ ಮಾತಾಡೋಣ.
ನಮ್ಮಿಬ್ಬರ ಪ್ರೀತಿ ಶುರುವಾದಲ್ಲಿಂದ ನೀನು ನಿನ್ನ ಆಪ್ತ ಗೆಳತಿ ಭಾಗ್ಯಳನ್ನ ಮರೆತೇ ಬಿಟ್ಟಿದ್ದಿಯ ಅಂತ ನನ್ಗೆ ಅನ್ನಿಸ್ತಾ ಇದೆ.
ಅವಳು ತುಂಬಾ ಕೋಪ ಮಾಡ್ಕೊಂಡಿಬೊಹುದು ಭಾಗ್ಯಳನ್ನು ಮರೆತ ಅಭಿಮನ್ಯುವನ್ನು ಎಚ್ಚರಿಸಿದಳು.
ಅವಳನ್ನ ಮರೆಯೋದಕ್ಕೆ ಹೇಗೆ ತಾನೇ ಸಾಧ್ಯ ಹೇಳು?
ಸಣ್ಣ ವಯಸ್ಸಿನಲ್ಲಿಯೇ ಒಟ್ಟಿಗೆ ಆಡಿ ಬೆಳೆದವರು.
ಏನೇ ವಿಚಾರ ಇದ್ರೂ ಹಂಚಿಕೊಳ್ತಾಳೆ.
ಎಲ್ಲದಕ್ಕಿಂತ ಹೆಚ್ಚಾಗಿ ನಮ್ಮಿಬ್ಬರನ್ನ ಪ್ರೀತಿಯಲ್ಲಿ ಬಂಧಿಸಿದ್ದೇ ಅವಳು.
ನಮ್ಮಿಬ್ರನ್ನ ಒಂದುಮಾಡಿದ್ದಕ್ಕೆ ಅವಳಿಗೆ ಧನ್ಯವಾದ ಹೇಳ್ಲೇ ಬೇಕು.
ಧನ್ಯವಾದ ಹೇಳೋ ಸಮಯದಲ್ಲಿ ಹೇಳಿದ್ರೆ ಚೆನ್ನಾಗಿತಾ ಇತ್ತು.
ವರ್ಷ ಕಳೆದ ನಂತರ ಧನ್ಯವಾದ ಹೇಳೋದಕ್ಕೆ ಹೋದ್ರೆ ಅವಳ ಮನಸ್ಸಿಗೆ ನೋವಾಗೋದಿಲ್ವ?
ಲವ್ವರ್ ಸಿಕ್ಕಿದ್ಮೇಲೆ ನನ್ನ ಮರೆತು ಬಿಟ್ಟಿದ್ದಾನೆ ಅಂತ ಅಂದುಕೊಂಡಿತಾಳೋ ಏನೋ…
ಅವಳಿಗೆ ಕೋಪ ಬರೋದಕ್ಕೆ ಸಾಧ್ಯನೇ ಇಲ್ಲ.
ನಾನು ಏನೇ ತಪ್ಪು ಮಾಡಿದ್ರೂ ಕ್ಷಮಿಸಿ ಬಿಡ್ತಾಳೆ.
ಒಟ್ಟಿಗೆ ಆಡಿ ಬೆಳೆದವರು ನಾವು.
ಹೀಗಿರುವಾಗ ಅವಳ ಸ್ವಭಾವ ಹೇಗೆ ಅಂತ ನನ್ಗೆ ಗೊತ್ತಿಲ್ವ?
ಅವಳು ಇಷ್ಟೊಂದು ಸಣ್ಣ ವಿಷಯಕ್ಕೆಲ್ಲ ಮುನಿಸಿಕೊಳ್ಳೋದಿಲ್ಲ.
ಇವತ್ತೇ ಅವಳನ್ನ ಭೇಟಿಯಾಗ್ತೇನೆ ಅಂದ.
ಇಬ್ಬರ ಮಾತು ಮುಗಿಯುವಷ್ಟರಲ್ಲಿ ಮಡಿಕೇರಿ ತಲುಪಿತು.
ಸಾಕಷ್ಟು ನಡೆದು ಇಬ್ಬರು ದಣಿದಿದ್ದರು.
ನಗರದೊಳಗೆ ಪ್ರವೇಶಿಸುತ್ತಿದ್ದಂತೆ ಅಕ್ಷರ ಆಟೋ ಏರಿ ಮನೆ ಸೇರಿಕೊಂಡಳು.
ಮಧ್ಯಾಹ್ನದ ಊಟ ಮನೆಯಲ್ಲಿಯೇ ಮುಗಿಸಿಕೊಂಡ ಅಭಿಮನ್ಯು ಒಂದಷ್ಟು ಹೊತ್ತು ವಿಶ್ರಾಂತಿ ತೆಗೆದುಕೊಂಡು ಭಾಗ್ಯಳ ಮನೆಯ ಕಡೆ ಪಯಣ ಬೆಳೆಸಿದ.
ಅಭಿಮನ್ಯುವಿನ ಮನೆಯಿಂದ ಸುಮಾರು ಎರಡು ಕಿ.ಮೀ. ದೂರದಲ್ಲಿ ಭಾಗ್ಯಳ ಮನೆ ಇದೆ.
ಅಷ್ಟೊಂದು ದೂರ ನಡೆದೇ ಸಾಗಿದ.
ಆಕೆಯ ಮನೆಯಂಗಳ ಪ್ರವೇಶಿಸುತ್ತಿದ್ದಂತೆ ನಾಯಿಗಳು ತಮ್ಮ ಪೌರುಷ ತೋರಿಸಲು ಪ್ರಾರಂಭಿಸಿದವು.
ಭಾಗ್ಯಳ ಮನೆಗೆ ಭೇಟಿ ನೀಡದೆ ಒಂದು ವರ್ಷ ಸರಿದು ಹೋಗಿತ್ತು.
ಹೀಗಾಗಿ ನಾಯಿಗಳಿಗೂ ಅಭಿಮನ್ಯುವಿನ ಪರಿಚಯ ಮರೆತು ಹೋದಂತಿತ್ತು.
ನಾಯಿಗಳ ಬೊಗಳುವಿಕೆಯ ಸದ್ದಿನಿಂದ ಮನೆಯೊಳಗಿನಿಂದ ಓಡಿ ಬಂದ ಭಾಗ್ಯ ಅಭಿಮನ್ಯುವನ್ನು ಮನೆಯೊಳಗೆ ಕರೆದೊಯ್ದಳು.
ನಿಮ್ಮ ಮನೆಯಲ್ಲೇನು ನಾಯಿಗಳಿಗೆ ಅನ್ನ ಹಾಕೋದಿಲ್ವ?
ಮನುಷ್ಯನ ತಿನ್ನೋದಕ್ಕೆ ಬತಾ ಇದೆ.
ನೀನು ಬೇಗ ಬಂದದ್ದು ನನ್ನ ಭಾಗ್ಯ.
ಇಲ್ದಿದ್ರೆ ನಾಯಿಗಳು ನನ್ನ ಬಲಿ ತಗೊಳ್ತಾ ಇತ್ತೇನೋ!
ನೆನಪಾದಾಗಲೆಲ್ಲ ಓಡೋಡಿ ಬರ್ತಾ ಇದ್ದೋನು.
ಈಗ ಮನೆಯ ಹಾದಿಯನ್ನೇ ಮರೆತು ಬಿಟ್ಟಿದ್ದೀಯ.
ವರ್ಷಕ್ಕೊಮ್ಮೆ ಬಂದ್ರೆ ನಾಯಿಗಳು ಬೊಗಳದೆ ಇನ್ನೇನು ತಾನೆ ಮಾಡ್ತವೆ ಹೇಳು?
ಪ್ರೀತಿ ಪ್ರಾರಂಭ ಆದ ನಂತರ ಇತ್ತ ಕಾಲಿಟ್ಟಿದ್ದೇ ಇಲ್ಲ.
ಅಕ್ಷರ ನಿನ್ನ ಚೆನ್ನಾಗಿ ನೋಡ್ಕೊಳ್ತಾ ಇರ್ಬೊಹುದು.
ಅದಕ್ಕೆ ನನ್ನ ಮರೆತು ಬಿಟ್ಟಿದ್ದೀಯ.
ಅದ್ಸರಿ ಅಕ್ಷರ ಹೇಗಿದ್ದಾಳೆ?
ಜೊತೆಗೆ ಕಕೊಂಡು ಬರ್ಬೊಹುದಿತ್ತಲ್ಲ?
ಅವಳನ್ನ ನೋಡದೆ ವರ್ಷಗಳೇ ಉರುಳಿ ಹೋಗಿದೆ.
ನೀನು ಬರೊದೇ ಅಪರೂಪ.
ಇನ್ನು ಅವಳನ್ನೆಲ್ಲಿ ಕರ್ಕೊಂಡು ಬರ್ತಿಯ ಹೇಳು .
ಹುಸಿಮುನಿಸು ತೋರ್ಪಡಿಸಿದಳು.
ಒಂದು ವರ್ಷ ತನಕ ಭಾಗ್ಯಳ ಮನೆಯ ಕಡೆಗೆ ತಲೆಹಾಕಿ ನೋಡದದ್ದಕ್ಕೆ ಏನಾದರೊಂದು ಕಾರಣ ಹೇಳಲೇ ಬೇಕಾದ ಅನಿವಾರ್ಯತೆಗೆ ಸಿಲುಕಿಕೊಂಡ.
ಏನಾದರೊಂದು ಕುಂಟುನೆಪ ಹೇಳಿ ಜಾರಿಕೊಳ್ಳಲು ನಿರ್ಧರಿಸಿದ.
ಕೋಪ ಮಾಡ್ಕೋಬೇಡ ಭಾಗ್ಯ.
ನನ್ನ ಪರಿಸ್ಥಿತಿ ಅರ್ಥಮಾಡ್ಕೋ.
ಮೊದಲಿನಂತೆ ನನ್ಗೆ ಬಿಡುವಿಲ್ಲ.
ಕೆಲವು ವರ್ಷಗಳ ಹಿಂದೆ ನಿರುದ್ಯೋಗಿಯಾಗಿ ಅಲೆಯುತ್ತಾ ಇದ್ದೆ.
ಆಗ ಮಾಡ್ಲಿಕ್ಕೆ ಏನು ಕೆಲ್ಸ ಇರ್ಲಿಲ್ಲ ನೋಡು.
ನಿನ್ನ ನೋಡ್ಲಿಕ್ಕೆ ಓಡೋಡಿ ಬರ್ತಾ ಇದ್ದೇ.
ಆದರೆ ಈಗ ಕೈತುಂಬ ಕೆಲ್ಸ ಇದೆ.
ಒಂದಷ್ಟು ಸಮಯ ಸಿಕ್ಕರೆ ಅಕ್ಷರಳೊಂದಿಗೆ ಕಳೆದು ಬಿಡ್ತೇನೆ.
ಇಲ್ದೆದ್ರೆ ಅವಳು ಮುಖನ ಕುಂಬಳಕಾಯಿ ಮಾಡ್ಕೋತ್ತಾಳೆ.
ಮದ್ವೆಯಾಗಿ ಸಂಸಾರವನ್ನು ಯಶಸ್ವಿಯಾಗಿ ನಿಭಾಯಿಸಿಕೊಂಡು ಹೋಗ್ಬೊಹುದು.
ಆದ್ರೆ ಪ್ರಿಯತಮೆಯನ್ನ ಮೆಚ್ಚಿಸೋದು, ಆಕೆಯನ್ನ ನಿಯಂತ್ರಣದಲ್ಲಿಡೋದು ತುಂಬಾ ಕಷ್ಟದ ಕೆಲ್ಸ.
ಈ ಲವ್ ಒಂಥರಾ ಸಂಸಾರ ಇದ್ದ ಹಾಗೆ.
ನಿಭಾಯಿಸೋದು ಬಹಳ ಕಷ್ಟ ಅಭಿಮನ್ಯು ಒಂದು ವರ್ಷ ಭಾಗ್ಯಳ ಮನೆಗೆ ಭೇಟಿ ಕೊಡದೆ, ಒಂದು ದೂರವಾಣಿ ಕರೆಯೂ ಕೂಡ ಮಾಡದೆ ದೂರ ಉಳಿದದ್ದಕ್ಕೆ ಹೀಗೊಂದು ಸುಳ್ಳಿನ ಕತೆ ಹೆಣೆದು ಆಕೆಯ ಮುಂದಿಟ್ಟುಬಿಟ್ಟ.
ಆ ವಿಚಾರ ಒತ್ತಟ್ಟಿಗಿಲಿ, ನಿಮ್ಮ ಪ್ರೀತಿ ಎಲ್ಲಿಗೆ ಬಂದು ತಲುಪಿದೆ ಹೇಳು?
ಮನೆಯಲ್ಲಿ ಏನು ಕಿರಿಕಿರಿ ಇಲ್ಲತಾನೆ?ಕೇಳಿದಳು.
ಪ್ರೀತಿ ಇದ್ದಲ್ಲಿ ಕಿರಿಕಿರಿ ಇರ್ಲೇ ಬೇಕಲ್ವ?
ಪ್ರೀತಿಸಿದ ಮೇಲೆ ನೂರಾರು ಸಮಸ್ಯೆಗಳು ಎದುರಾಗೋದು ಸಹಜ.
ಅದನ್ನೆಲ್ಲ ಎದುರಿಸಲು ಮಾನಸಿಕವಾಗಿ ಸಿದ್ಧವಾಗಿಟ್ಟಿದ್ದೇನೆ.
ಆತ್ಮವಿಶ್ವಾಸದಿಂದ ಹೇಳಿದ.
ಅವಳ ಮನೆಗೆ ಎಲ್ಲಾ ವಿಚಾರ ಗೊತ್ತಾದ್ರೆ ಏನ್ಮಾಡ್ತಿಯ ಅಭಿಮನ್ಯು?
ನನ್ಗೆ ನಿನ್ನ ನೆನಸ್ಕೊಂಡ್ರೆ ಭಯ ಆಗ್ತಾ ಇದೆ.
ನೀನು ಆತಂಕ ಪಡುವಷ್ಟೇನು ಪರಿಸ್ಥಿತಿ ಬಿಗಡಾಯಿಸಿಲ್ಲ ಬಿಡು.
ಅವಳ ಮನೆಯವರಿಗೇನು ನಮ್ಮ ಪ್ರೀತಿಯ ವಿಷಯ ಗೊತ್ತಾಗಿಲ್ಲ.
ಗೊತ್ತಾಗಿದ್ರೆ ಅವರು ನಡ್ಕೊಳ್ಳೋ ರೀತಿನೇ ಬೇರೆ ತರ ಇತಾ ಇತ್ತು.
ಮೊನ್ನೆ  ತಾನೇ ಅವರ ಅಮ್ಮ ಮನೆಗೆ ಔತಣಕೂಟಕ್ಕೆ ಆಹ್ವಾನಿಸಿದ್ರು.
ನಾನು ಇಲ್ಲದ ನೆಪ ಹೇಳಿ ಜಾರಿಕೊಂಡೆ.
ಔತಣಕೂಟಕ್ಕೆ ಹೋಗುವ ಮನಸ್ಸಿತ್ತು.
ಆದರೆ ಒಂದಲ್ಲಾ ಒಂದು ದಿನ ಅವಳನ್ನ ಆರಿಸಿಕೊಂಡು ಹೋಗೋದು ನಿಶ್ಚಿತ.
ಆ ಸಂದರ್ಭ ‘ಉಪ್ಪು ತಿಂದ ಮನೆಗೆ ಎರಡು ಬಗೆದ ಎಂಬ ಮಾತಿನಿಂದ ತಪ್ಪಿಸಿಕೊಳ್ಳೋದಕ್ಕೆ ನಾನು ಔತಣಕೂಟಕ್ಕೆ ಹೋಗ್ಲಿಲ್ಲ.
ಪ್ರೀತಿಯನ್ನು ಎಲ್ಲಾ ಕಾಲಕ್ಕೂ ಬಚ್ಚಿಡಲು ಸಾಧ್ಯವಿಲ್ಲ ಬಿಡು.
ಒಂದಲ್ಲಾ ಒಂದು ದಿನ ಅವರ ಮನೆಗೆ ಖಂಡಿತ ಗೊತ್ತಾಗುತ್ತೆ.
ಅದನ್ನ ತಪ್ಪಿಸೋದಕ್ಕೆ ಯಾರಿಂದ ಸಾಧ್ಯ ಹೇಳು?
ಬರುವ ಸವಾಲುಗಳನ್ನು ಎದುರಿಸಬೇಕಷ್ಟೆ ಅಂದ ಅಭಿಮನ್ಯು ಹೊರಡಲು ಅಣಿಯಾಗಿ ನಿಂತ.
ಮನೆಗೆ ಬಂದು ಅರ್ಧ ಗಂಟೆ ಕೂಡ ಆಗಿಲ್ಲ.
ಅಷ್ಟೊಂದು ಬೇಗ ಅಭಿಮನ್ಯುವನ್ನು ಕಳುಹಿಸಿಕೊಡಲು ಭಾಗ್ಯಳಿಗೆ ಮನಸ್ಸಾಗಲಿಲ್ಲ.
ಸ್ವಲ್ಪ ಹೊತ್ತು ಇದ್ದು ಹೋಗು, ಅಷ್ಟೊಂದು ಅವಸರ ಏನು?
ಅಯ್ಯೋ…!ಮಾತಾಡ್ತಾ, ಮಾತಾಡ್ತಾ ನಿನ್ಗೆ ಕಾಫಿ ಕೊಡೋದನ್ನೇ ಮರೆತು ಬಿಟ್ಟೆ.
ಒಂದೈದು ನಿಮಿಷ ಇರು, ಕಾಫಿ ರೆಡಿ ಮಾಡ್ಕೊಂಡು ಬರ್ತೇನೆ.
ನಿನ್ಗೆ ಮನೆಯಲ್ಲಿ ಹೋಗಿ ಮಾಡೋದಕ್ಕೇನು ಕೆಲ್ಸ ಇಲ್ಲ ಅಂತ ನನ್ಗೆ ಚೆನ್ನಾಗಿ ಗೊತ್ತು.
ಕಾಫಿ ಕುಡಿಯದೆ ಹಾಗೆ ಹೋದ್ರೆ ನನ್ಗೆ ಬೇಸರ ಆಗುತ್ತೆ.
ನೀನು ಅಕ್ಷರಳ ಮನೆಯ ಆತಿಥ್ಯ ಸ್ವೀಕಾರ ಮಾಡದಿರಲು ಪ್ರೀತಿ ಅಡ್ಡ ಬಂತು.
ಆದ್ರೆ, ನನ್ನ ಮನೆಯ ಆತಿಥ್ಯ ಸ್ವೀಕಾರ ಮಾಡೋದಕ್ಕೆ ಯಾವುದಾದರು ಅಡ್ಡಿ ಉಂಟಾ?
ಸುಮ್ನೆ ಏನು ಮಾತಾಡದೆ ಕೂತ್ಕೊ, ಕಾಫಿ ತರ್ತೇನೆ ಅಂದ ಭಾಗ್ಯ ಅಭಿಮನ್ಯು ಏನೋ ಮಾತಾಡಲು ಮುಂದಾಗುವಷ್ಟರಲ್ಲಿ ಅವನ ಮಾತು ಕೇಳಿಸಿಕೊಳ್ಳದೆ ಕಾಫಿ ತರಲು ಮನೆಯೊಳಗೆ ನಡೆದಳು.
ತರಾತುರಿಯಲ್ಲಿ ಎರಡು ಕಪ್ ಕಾಫಿ ತಯಾರು ಮಾಡಿ ತಂದ ಭಾಗ್ಯ ಒಂದು ಕಪ್ ಅಭಿಮನ್ಯುವಿನ ಕೈಗಿತ್ತು ಕಾಫಿ ಕುಡಿಯುತ್ತಾ ಮಾತು ಶುರು ಮಾಡಿಕೊಂಡಳು.
ನನ್ಗೆ ಮನೆಯಲ್ಲಿ ಇದ್ದೂ ಇದ್ದು ಬೋರ್ ಹೊಡಿತಾ ಇದೆ.
ಫ್ರೆಂಡ್ಸ್ ಯಾರಾದ್ರು ಬಂದ್ರೆ ಒಂದಷ್ಟು ಸಮಯ ಕಳೆಯಬಹುದು.
ಇವತ್ತು ನೀನು ಬಂದಿರೋದು ನನ್ಗೆ ತುಂಬನೇ ಖುಷಿಯಾಯ್ತು ಅಂದಳು.
ಅಭಿಮನ್ಯು ಕಾಫಿ ಕುಡಿದು ಹೊರಡಲು ಎದ್ದು ನಿಂತ.
ಭಾಗ್ಯ ಮನೆಯ ಗೇಟ್‌ವರೆಗೆ ಬಂದು ಅಭಿಮನ್ಯುವನ್ನು ಬೀಳ್ಕೊಟ್ಟಳು.
ಕೋತಿ ಆಗಿಂದಾಗೆ ಬರ್ತಾ ಇರೋ.
ಇಲ್ದಿದ್ರೆ ಒದೆ ಬೀಳುತ್ತೆ ನೋಡು.
ಈ ದಾರಿನ ಮರೆತು ಬಿಡ್ಬೇಡ ಅಕ್ಕರೆಯಿಂದ ಹೇಳಿದಳು.
ಇಲ್ಲ ಇನ್ನು ಮುಂದೆ ಹಾಗಾಗೋದಿಲ್ಲ.
ಆಗಿಂದಾಗೆ ಬತರ್ನೇ ಇರ್ತೇನೆ ಅಂದ ಅಭಿಮನ್ಯು ಮನೆಯ ಕಡೆಗೆ ನಡಿಗೆ ಹಾಕಿದ.
ಮನೆಯಲ್ಲಿ ವಾತ್ಸಲ್ಯ ಕೋಪದಿಂದ ಕುದಿಯುತ್ತಿದ್ದರು.
ಅದ್ಯಾಕೋ ಯಾವತ್ತೂ ಕಾಣದ ಸಿಟ್ಟನ್ನು ಅಮ್ಮನ ಮೊಗದಲ್ಲಿ ಮೊದಲ ಬಾರಿಗೆ ಕಂಡ ಅಭಿಮನ್ಯುವಿನ ಮನದಲ್ಲಿ ಭಯ ಆವರಿಸಿಕೊಂಡಿತು.
ಕೋಪದಿಂದ ವಾತ್ಸಲ್ಯ ಮಗನ ಕಡೆಗೆ ಕೆಂಗಣ್ಣು ಬೀರಿದರು.
ಇತ್ತೀಚೆಗೆ ನೀನು ತುಳಿತಾ ಇರೋ ಹಾದಿ ನನ್ಗೆ ಸರಿ ಕಾಣಿಸ್ತಾ ಇಲ್ಲ.
ಮನುಷ್ಯ ಯಾವತ್ತೂ ನೆಲದ ಮೇಲೆ ನಡಿಬೇಕು.
ಆಕಾಶದಲ್ಲಿ ನಡೆದಾಡೋಕ್ಕೆ  ಪ್ರಯತ್ನ ಪಡ್ಬಾರ್ದು.
ಆ ರಾಜಶೇಖರ್ ಮಗಳೊಂದಿಗೆ ನಿನ್ಗೆ ಅದೇನು ಅಷ್ಟೊಂದು ಸಲುಗೆ?
ದಿನ ಬೆಳಗಾದ್ರೆ ಸಾಕು ಇಬ್ರು ಒಟ್ಟಿಗೆ ಓಡಾಡ್ತಾ ಇರ್ತೀರ ಅಂತ ಜನ ಮಾತಾಡ್ಕೊಳ್ತಾ ಇದ್ದಾರೆ.
ನಿನ್ಗೆ ಮಾಡ್ಲಿಕ್ಕೆ ಬೇರೆ ಏನು ಕೆಲ್ಸ ಇಲ್ವ?
ಮೊದಲ ಬಾರಿಗೆ ಮಗನ ವಿರುದ್ಧ ಗುಡುಗಿದರು.
ಪ್ರೀತಿಯ ವಿಚಾರ ಮನೆ ತನಕ ಬಂದು ತಲುಪಿದೆ.
ಒಂದಷ್ಟು ಸುಳ್ಳು ಹೇಳಿ ಜಾರಿಕೊಳ್ಳದೆ ಇದ್ದರೆ ಮನೆಯಲ್ಲಿ ದೊಡ್ಡ ರಾಮಾಯಣವೇ ನಡೆದು ಹೋಗುತ್ತದೆ ಎಂದು ಅಂದುಕೊಂಡ ಅಭಿಮನ್ಯು ಅಮ್ಮನ ಮನವೊಲಿಸುವ ಕಾರ್ಯಕ್ಕೆ ಇಳಿದ.
ಅಮ್ಮ ನೀನಂದುಕೊಂಡಂತೇನು ನಾವಿಲ್ಲ.
ನನ್ನ ವ್ಯಾಪಾರ ವಹಿವಾಟಿಗೆ ಸಹಕಾರ ನೀಡಿದವಳೇ ಅವಳು.
ಅವಳಿಂದಾಗಿ ಈ ಮನೆಯಲ್ಲಿ ನಗು ಕಾಣುವಂತಾಗಿದೆ.
ಅವಳಿಲ್ಲದೆ ಇದ್ದಿದ್ರೆ ನಾನು ಇಷ್ಟೊತ್ತಿಗಾಗಲೇ ಆತ್ಮಹತ್ಯೆ ಮಾಡ್ಕೊಳ್ತಾ ಇದ್ದೆ ಏನೋ…?
ಅವಳು ಮಾಡಿದ ಉಪಕಾರಕ್ಕೆ ಹೇಗೆ ಕೃತಜ್ಞತೆ ಸಲ್ಲಿಸಬೇಕೋ ತಿಳಿತಾ ಇಲ್ಲ.
ನಾವಿಬ್ರು ಒಟ್ಟಿಗೆ ಓಡಾಡಿದ್ರೆ ಜನ ಅದನ್ನ ಯಾಕೆ ಪ್ರೀತಿ ಅಂಥ ತಿಳ್ಕೋಬೇಕು?
ದಿನನಿತ್ಯ ನಾನು ನೂರಾರು ಹುಡ್ಗಿರ ಜೊತೆ ಓಡಾಡಿದ್ರೆ ಅವರನ್ನೆಲ್ಲ ನನ್ನ ಲವ್ವಸ್ ಅಂಥ ಕರೆಯೋದಕ್ಕೆ ಸಾಧ್ಯನಾ…?
ಹಾದಿ ಬೀದಿಯಲ್ಲಿ ಹೋಗುವವರ ಮಾತು ಕೇಳಿ ತಲೆ ಕೆಡಿಸಿಕೊಳ್ಬೇಡ.
ಒಂದ್ವೇಳೆ ಅವಳನ್ನ ನಾನು ಪ್ರೀತಿಸೋದಕ್ಕೆ ಪ್ರಾರಂಭ ಮಾಡಿದ್ರೆ ಅದರಲ್ಲಿ ತಪ್ಪೇನಿದೆ?
ಆಕೆಯ ಮೇಲೆ ಪ್ರೀತಿಯೇ ಹುಟ್ಟಿಕೊಂಡಿಲ್ಲ ಎಂಬಂತೆ ಮಾತನಾಡಿದ.
ಪ್ರೀತಿಸೋದ್ರಲ್ಲಿ ತಪ್ಪೇನು ಇಲ್ಲ ಮಗ.
ಆದ್ರೆ, ನಮ್ಮ ಅಂತಸ್ತಿಗೆ ತಕ್ಕಂತ ಹುಡ್ಗಿನ ನೋಡಿ ಪ್ರೀತಿಸ್ಬೇಕು.
ದೊಡ್ಡವರ ಮನೆಯ ಹುಡುಗಿಯರನ್ನ ಪ್ರೀತಿಸೋ ವಿಚಾರ ಗೊತ್ತಾದ್ರೆ ಅವರು ಸುಮ್ನೆ ಇರ್ತಾರಾ ಹೇಳು?
ನಮ್ಮನ್ನ ಈ ಊರಿಂದಲ್ಲೇ ಓಡಿಸಿಬಿಡ್ತಾರೆ.
ದೊಡ್ಡವರ ಸಹವಾಸ ನಮ್ಗೆ ಯಾಕೆ ಬೇಕು ಹೇಳು?
ಶ್ರೀಮಂತರ ಮನೆಯ ಹುಡುಗಿಯರು ಪ್ರೀತಿ-ಪ್ರೀತಿ ಅಂತ ಪ್ರಾರಂಭದಲ್ಲಿ ಕನವರಿಸ್ತಾರೆ.
ಮದ್ವೆ ವಿಚಾರ ಬಂದಾಗ ಅವರ ಆಸ್ತಿ ಅಂತಸ್ತಿಗೆ ತಕ್ಕಂತವರನ್ನ ಹುಡ್ಕೊಂಡು ಹೊರಟೋಗ್ತಾರೆ.
ಇಲ್ಲಿ ತನ್ಕ ಚೆನ್ನಾಗಿಯೇ ಇದ್ದೆಯಲ್ವೋ?
ಇವಾಗ ಯಾಕೆ ಪ್ರೀತಿಗೋಸ್ಕರ ಅವಳ ಹಿಂದೆ ಬಿದ್ದಿದ್ದೀಯ?
ಮಾತು ಒಂದು ಅಂತಿಮ ಘಟ್ಟಕ್ಕೆ ತಲುಪುವುದು ನಿಶ್ಚಿತವಾಗುತ್ತಿದ್ದಂತೆ ಮಾತಿಗೆ ಅರ್ಧದಲ್ಲಿಯೇ ವಿರಾಮ ಹಾಡಿ ಬಿಡಲು ನಿರ್ಧರಿಸಿದ ಅಭಿಮನ್ಯು ಗಂಭೀರವಾದ ಧ್ವನಿಯಲ್ಲಿ ಸುಮ್ನೆ ಇರಮ್ಮ.
ಪುನಃ ಪುನಃ ಅದೇ ವಿಚಾರ ಕೆದಕ್ಬೇಡ.
ನಾನು ಸುಮ್ನೆ ಖುಷಿಗೆ ಅವಳ ಜೊತೆ ಸುತ್ತಾಡ್ತಾ ಇರ್ತಿನಿ.
ಆ ವಿಚಾರ ಅವರ ಮನೆಗೂ ಕೂಡ ಗೊತ್ತಿದೆ.
ನಿನ್ಗೆ ಈಗತಾನೆ ಗೊತ್ತಾಗಿದೆ ಅಷ್ಟೆ.
ಅಕ್ಷರ ದಿನಾ ಮನೆಗೆ ತಿಳಿಸಿಯೇ ನನ್ನ ಭೇಟಿಯಾಗೋದು.
ನಿನ್ನ ಮಾತು ಕೇಳ್ತಾ ಇದ್ರೆ ಅವಳನ್ನ ಪ್ರೀತಿಸ್ಬೇಕೂಂತ ಮನಸ್ಸು ಹೇಳ್ತಾ ಇದೆ.
ಅವಳನ್ನೆಲ್ಲಾದ್ರು ಪ್ರೀತಿಸೋದಕ್ಕೆ ಪ್ರಾರಂಭ ಮಾಡಿದ್ರೆ ಅದಕ್ಕೆ ನೀನೇ ಕಾರಣಕರ್ತಳಾಗ್ತಿಯ ನೋಡು ಏರಿದ ಧ್ವನಿಯಲ್ಲಿ ಮಾತನಾಡಿ ಅಮ್ಮನ ಬಾಯಿ ಮುಚ್ಚಿಸಲು ಮುಂದಾದ.
ಮಗನ ಮಾತು ಕೇಳಿ ವಾತ್ಸಲ್ಯಳಿಗೆ ಸ್ವಲ್ಪ ಸಮಾಧಾನ ಆದಂತಾಯ್ತು.
ಸದ್ಯ ಮಗ ಪ್ರೀತಿಯ ಬಲೆಗೆ ಬಿದ್ದಿಲ್ಲ ಎಂಬ ತೃಪ್ತಿ ಅವರ ಮನದಲ್ಲಿ ಮೂಡಿತು.
ಅಬ್ಬಾ…, ನನ್ಗೆ ಈಗ ತೃಪ್ತಿಯಾಯ್ತು ಮಗ ಎಂದು ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಜನರು ಆಡುತ್ತಿದ್ದ ಮಾತು ಆಕೆಯ ಕಿವಿಗೆ ಬಿದ್ದಿತು.
ಮಗ ಹಾದಿ ತಪ್ಪಿಹೋಗಿದ್ದಾನೆ ಎಂಬ ಕಳವಳಕ್ಕೆ ಒಳಗಾಗಿದ್ದರು.
ಆಕೆಗೆ ಆಸರೆಯಾಗಿರುವವನು ಅಭಿಮನ್ಯುವೊಬ್ಬನೆ.
ಅವನನ್ನೇ ಕಳೆದುಕೊಂಡರೆ ಬದುಕಿ ಏನು ಸುಖವಿದೆ.
ಮಗನ ಮೇಲೆ ಎಲ್ಲಿಲ್ಲದ ಮಮಕಾರ, ನಂಬಿಕೆ ಆಕೆಗಿತ್ತು.
ಆದರೆ, ಅವನ ವಯಸ್ಸಿನ ಮೇಲೆ ಆಕೆಗೆ ನಂಬಿಕೆ ಇರಲಿಲ್ಲ.
ಆ ವಯಸ್ಸೇ ಅಂತಹದ್ದು.
ಮೆಲ್ಲನೆ ಪ್ರೀತಿಯ ಕಡೆಗೆ ಸೆಳೆದುಬಿಡುತ್ತದೆ.
ಆದಷ್ಟು ಬೇಗ ಮಗನ ಮದುವೆ ಮಾಡಿ ಮುಗಿಸಿಬಿಡಬೇಕು.
ಇಲ್ಲವಾದರೆ ಇಂಥಹ ಜನ ಆಡುವ ನೂರಾರು ಮಾತುಗಳನ್ನು ಕೇಳಿ ದಿನಾ ಆತಂಕಪಡುವ ಪರಿಸ್ಥಿತಿ ನಿರ್ಮಾಣವಾಗಿ ಬಿಡುತ್ತದೆ ಅಂದುಕೊಂಡರು.
ಒಂದು ವಾರದ ಹಿಂದಷ್ಟೇ ಆಕೆಯ ಅಣ್ಣ ಗೋಪಿನಾಥ್ ಅಭಿಮನ್ಯುವಿನ ಮದುವೆಯ ವಿಷಯ ಪ್ರಸ್ತಾಪ ಮಾಡಿ ಮೈಸೂರಿನಲ್ಲಿ ಅಭಿಮನ್ಯುವಿಗೆ ಹುಡುಗಿ ನೋಡಿಟ್ಟಿದ್ದೇನೆಂದು ಹೇಳಿದ ಮಾತನ್ನು ನೆನೆಸಿಕೊಂಡ ವಾತ್ಸಲ್ಯ ಮಗಾ, ನಿನ್ಗೆ ದೊಡ್ಡಪ್ಪ ಮೈಸೂರಿನಲ್ಲಿ ಒಂದು ಒಳ್ಳೆಯ ಹುಡ್ಗಿನ ನೋಡಿದ್ದಾರಂತೆ.
ಹುಡ್ಗಿ ತುಂಬಾ ಲಕ್ಷಣವಾಗಿ ಇದ್ದಾಳಂತೆ.
ಅಲ್ಲೇ ಯಾವುದೋ ಸ್ಕೂಲ್‌ನಲ್ಲಿ ಟೀಚರ್ ಆಗಿದ್ದಾಳಂತೆ, ಕೈ ತುಂಬ ಸಂಬಳ ತಗೋತ್ತಾಳೆ.
ನಿನ್ಗೆ ಖುಷಿ ಇದ್ರೆ ಒಂದ್ಸಲ ಹೋಗಿ ನೋಡ್ಕೊಂಡು ಬಾ ಮದುವೆಯ ವಿಚಾರ ಮುಂದಿಟ್ಟು ಉತ್ತರಕ್ಕಾಗಿ ಮಗನ ಕಡೆಗೆ ದೃಷ್ಟಿನೆಟ್ಟರು.
ಅಭಿಮನ್ಯುವಿಗೆ ಅಮ್ಮನ ಮಾತು ಕೇಳಿ ಸಿಟ್ಟು ಬಂತಾದರೂ ಸಹಿಸಿಕೊಂಡ.
ಅಮ್ಮನ ಆಸೆ, ಒತ್ತಾಯಕ್ಕೆ ಮಣಿದು ಹುಡುಗಿಯನ್ನು ನೋಡೋದಕ್ಕೆ ಹೋದರೆ ಅಕ್ಷರ ಆತ್ಮಹತ್ಯೆ ಮಾಡಿಕೊಳ್ಳೋದು ನಿಶ್ಚಿತ.
ಮದುವೆಯ ವಿಚಾರವನ್ನು ಅಮ್ಮನ ತಲೆಯಿಂದ ಕಿತ್ತೊಗೆಯುವುದೇ ಒಳ್ಳೆಯದೆಂದು ಅಂದುಕೊಂಡ.
ಅಮ್ಮ ಸ್ವಲ್ಪ ನನ್ನ ನೆಮ್ಮದಿಯಾಗಿ ಇರೋದಕ್ಕೆ ಬಿಡು.
ಈಗ್ಲೇ ಮದ್ವೆಗಿದ್ವೆ ಅಂತ ತಲೆ ತಿನ್ಬೇಡ.
ನನ್ಗೆ ಮದ್ವೆಯಾಗೋ ಮನಸ್ಸಾದಾಗ ನಾನೇ ಬಂದು ಹೇಳ್ತೇನೆ.
ಆವಾಗ ಹುಡುಗಿ ಹುಡುಕುವ ಕೆಲಸ ಮಾಡಿದರೆ ಸಾಕು.
ಅಲ್ಲಿ ತನ್ಕ ನೀನು ಸುಮ್ನೆ ಇರೋದೇ ವಾಸಿ.
ಅಮ್ಮನ ಕೋರಿಕೆಗೆ ಅಸಂತೃಪ್ತಿ ವ್ಯಕ್ತಪಡಿಸಿದ.
ವಯಸ್ಸಿಗೆ ಬಂದ ಮಗನಿಗೆ ಆದಷ್ಟು ಬೇಗ ಒಂದು ಒಳ್ಳೆಯ ಹುಡುಗಿಯನ್ನು ನೋಡಿ ಮದುವೆ ಮಾಡಿಸುವ ಆಸೆ ಆಕೆಯ ಮನದೊಳಗೆ ಚಿಗುರೊಡೆದು ಹಲವು ಸಮಯಗಳು ಕಳೆದಿದ್ದವು.
ಇರೋದು ಒಬ್ಬನೇ ಮಗ.
ವಯಸ್ಸಿಗೆ ಸರಿಯಾಗಿ ಮದುವೆ ಮಾಡಿಸದಿದ್ದರೆ ಹಾದಿ ಬೀದಿ ಸುತ್ತಿ ಹಾಳಾಗಿ ಹೋಗುತ್ತಾನೆ ಎಂಬ ಆತಂಕ ಆಕೆಯದ್ದು.
ಹಾಗಾಗಿ ಅಭಿಮನ್ಯು ಮದುವೆಯ ಪ್ರಸ್ತಾಪ ತಳ್ಳಿ ಹಾಕಿದರೂ ವಾತ್ಸಲ್ಯ ಮಗನ ಮನವೊಲಿಸಲು ಮುಂದಾದರು.
ನಿನ್ನ ಮದ್ವೆ ಬಗ್ಗೆ ನಾನು ತಲೆಕೆಡಿಸಿಕೊಳ್ಳದೆ ಇನ್ಯಾರು ತಲೆಕೆಡಿಸಿಕೊಳ್ಳೋದಕ್ಕೆ ಸಾಧ್ಯ ಹೇಳು?
ನಿಮ್ಮಪ್ಪ ಇದ್ದಿದ್ರೆ ನಾನು ಇಷ್ಟೊಂದು ಕಷ್ಟ ಪಡೋ ಅವಶ್ಯಕತೆ ಇರ್ತಾ ಇರಲಿಲ್ಲ.
ಎಲ್ಲ ಅವರೇ ಮುಂದೆ ನಿಂತು ಮಾಡಿಸ್ತಾ ಇದ್ರು.
ಆದರೆ ಏನ್ಮಾಡೋ ದು ನಮ್ಮಿಬ್ಬರನ್ನು ಇಲ್ಲೇ ಬಿಟ್ಟು ಶಿವನಪಾದ ಸೇರ್ಕೊಂಡ್ರು.
ಅವರಿಗೆ ಮಗನ ಮದ್ವೆ ನೋಡೋ ಭಾಗ್ಯ ಇಲ್ಲ.
ನಾನು ಸಾಯೋದ್ರೊಳಗಾದ್ರು ನೀನು ಮದ್ವೆ ಮಾಡಿಕೊಳ್ಳುವ ಮನಸ್ಸು ಮಾಡು.
ಜೀವನದಲ್ಲಿ ನನಗದೊಂದೇ ಆಸೆ ಉಳಿದಿರೋದು ಅಂದ ವಾತ್ಸಲ್ಯ ಅವರ ಕಣ್ಗಳು ತುಂಬಿಕೊಂಡಿತು.
ಅಮ್ಮ ಯಾಕೆ ಸಣ್ಣ ವಿಷಯಕ್ಕೆಲ್ಲ ಅಳ್ತಾ ಕೂರ್ತಿಯ.
ನಾನೇನು ಈಗ ಮದ್ವೆಯಾಗೊಲ್ಲ ಅಂತ ಹೇಳಿದ್ನ?
ಸುಮ್ನೆ ಯಾಕೆ ಏನೋನೋ ಕಲ್ಪನೆ ಮಾಡ್ಕೊಂಡು ಅಳ್ತಿಯ.
ನಾಲ್ಕೈದು ವರ್ಷ ಕಳೆದ ನಂತರ ಮದ್ವೆಯಾಗ್ತಿನಿ.
ಬ್ರಹ್ಮಚಾರಿಯಾಗಿಯಂತು ಇರೋದಿಲ್ಲ.
ನೀನು ಇವತ್ತು ರಾತ್ರಿ ಪೂರ ಮಾತಿನಲ್ಲೇ ಕಳಿಯ್ತಿಯೋ ಅಥವಾ ನನ್ಗೆ ಊಟ ಹಾಕ್ತಿಯೋ.
ನನ್ಗಂತೂ ಇವತ್ತು ತುಂಬಾನೇ ಸುಸ್ತಾಗಿ ಬಿಟ್ಟಿದೆ.
ಊಟ ಮಾಡಿ ಮಲ್ಕೊಂಡ್ರೆ ಸಾಕು ಅನ್ನಿಸ್ತಾ ಇದೆ ಎಂದು ವಿಷಯಾಂತರ ಮಾಡಿದ.
ತುಂಬಾ ಹೊಟ್ಟೆ ಹಸಿತ್ತಾ ಇದೆಯಾ ಮಗ.
ನಿನ್ಗೋಸ್ಕರ ರುಚಿಯಾದ ಅಡುಗೆ ಮಾಡಿಟ್ಟಿದ್ದೀನಿ.
ಹಾಳಾದ ತಲೆಗೆ ಮರುವು ಜಾಸ್ತಿ.
ಒಂದ್ನಿಮಿಷ ಇರು ಊಟ ತರ್ತೇನೆ ಅಂದ ವಾತ್ಸಲ್ಯ ಎದ್ದು ಅಡುಗೆ ಕೊಠಡಿಗೆ ತೆರಳಿದರು.
ಪ್ರೀತಿಯಿಂದ ಮಾಡಿಟ್ಟ ಅಡುಗೆಯನ್ನು ಅಕ್ಕರೆಯಿಂದ ಮಗನಿಗೆ ಬಡಿಸಿದರು.
ಮಗನೊಂದಿಗೆ ತಾನು ಒಂದು ತಟ್ಟೆಯಲ್ಲಿ ಅನ್ನ, ಸಾಂಬಾರು ಹಾಕಿಕ್ಕೊಂಡು ಊಟ ಮುಗಿಸಿ ನಿದ್ರೆಗೆ ಜಾರಿದರು.
ಬೆಳಗ್ಗಿನಿಂದ ಸಂಜೆ ತನಕ ಸುತ್ತಾಡಿ ಸುಸ್ತಾಗಿದ್ದ ಅಭಿಮನ್ಯು ಬೇಗನೆ ನಿದ್ರೆಗೆ ಜಾರಿದ.
ಅಭಿಮನ್ಯು ಸಾಗುತ್ತಿರುವ ಹಾದಿಯ ಬಗ್ಗೆ ಅನುಮಾನಗೊಂಡ ವಾತ್ಸಲ್ಯಳ ಮನದಲ್ಲಿ ಮುಂದೇನು ನಡೆಯುವುದಕ್ಕಿದೆಯೋ ಎಂಬ ಆತಂಕ ಮನೆಮಾಡಿಕೊಂಡಿತು.
ಒಬ್ಬನೇ ಮಗ, ಕಷ್ಟ ಸುಖವೇನಿದ್ದರೂ ಅವನೊಬ್ಬನೊಂದಿಗೆ ಮಾತ್ರ ಹಂಚಿಕೊಳ್ಳೋದಕ್ಕೆ ಸಾಧ್ಯ.
ಅವನೇ ಹೊರಟು ಹೋದರೆ!
ಬದುಕೇ ಮುಗಿದಂತೆ.
ಪ್ರೀತಿಯಲ್ಲಿ ಮಗ ಕಳೆದು ಹೋಗುವುದು ಆಕೆಗೆ ಇಷ್ಟವಿಲ್ಲ.
ಆದಷ್ಟು ಬೇಗ ಅವನಿಗೊಂದು ಮದುವೆಯೆಂಬ ಮೂಗುದಾರ ತೊಡಿಸಬೇಕೆಂದು ನಿರ್ಧರಿಸಿದಳು.
ಮದುವೆಗೆ ಆದಷ್ಟು ಬೇಗ ಮನವೊಲಿಸಬೇಕೆಂಬ ನಿರ್ಧಾರದೊಂದಿಗೆ ಆಕೆ ಮೆಲ್ಲನೆ ಮಗನೆದುರು ಮದುವೆಯ ವಿಚಾರ ಮುಂದಿಟ್ಟಾಗ ಅಭಿಮನ್ಯು ಸಿಡುಕಿದ್ದನ್ನು ಕಂಡು ಮಗ ಪ್ರೀತಿಯ ಬಾಲ ಹಿಡಿದು ಹೊರಟು ನಿಂತಿದ್ದಾನೆಂಬುದು ಆಕೆಗೆ ಸ್ಪಷ್ಟವಾಯಿತು.
ಅಭಿಮನ್ಯುವಿಗಾದರು ಯಾರು ಇದ್ದಾರೆ?
ಅಮ್ಮನನ್ನು ಬಿಟ್ಟು.
ಅವನಿಗಿರುವುದು ಅಮ್ಮ ಮತ್ತು ಮನೆ ಎರಡನೇ ಆಸ್ತಿ.
ಅದಕ್ಕಿಂತ ಹೆಚ್ಚೇನು ಇಲ್ಲ.
ಅವನ ಪಾಲಿಗಂತು ಪ್ರೀತಿ ಹೆಚ್ಚು ಕಾಲ ಬಾಳಲಿಲ್ಲ.
ಪ್ರೀತಿಗಾಗಿ ಹಂಬಲಿಸಿ ಅವನ ಬಳಿ ಬಂದ ಹುಡುಗಿಯರಿಗೆ ಲೆಕ್ಕವಿಲ್ಲ.
ಅವರ ಪೈಕಿ ಯಾರಾದರೊಬ್ಬಳು ಕೈ ಹಿಡಿದಿದ್ದರೆ ಇಷ್ಟೊತ್ತಿಗಾಗಲೇ ಅಭಿಮನ್ಯು ಅಪ್ಪನ ಪಟ್ಟ ಅಲಂಕರಿಸಿ ಬಿಡುತ್ತಿದ್ದ.
ಕಂಡ ಕನಸುಗಳೆಲ್ಲ ಕೈಗೂಡಲೇ ಇಲ್ಲ.
ನೇಸರ ಬಾನಂಗಳದಿಂದ ಆಗತಾನೇ ಭುವಿಯ ಕಡೆಗೆ ತನ್ನ ಹೊನ್ನ ಕಿರಣ ಸೂಸಿ ಕತ್ತಲನ್ನು ದೂರ ಸರಿಸುವ ತನ್ನ ಎಂದಿನ ಕಾಯಕದಲ್ಲಿ ತೊಡಗಿದ್ದ.
ಸುತ್ತಮುತ್ತಲಿನ ಪರಿಸರ ನಿಶಬ್ಧವಾಗಿತ್ತು.
ಅಭಿಮನ್ಯುವಿನ ಮೊಬೈಲ್ ಬಡಿದುಕೊಳ್ಳಲು ಪ್ರಾರಂಭಿಸಿ ಬೆಳಗ್ಗಿನ ನೀರವತೆಯನ್ನು ದೂರ ಮಾಡಿತು.
ಯಾರಪ್ಪ ಇಷ್ಟೊಂದು ಬೆಳಗ್ಗೆ ಫೋನ್ ಮಾಡ್ತಾ ಇರೋದು?
ಎಂದು ಅಭಿಮನ್ಯು ಕಣ್ಣುಜ್ಜಿಕೊಂಡು ಮೊಬೈಲ್ ಕೈಗೆತ್ತಿಕೊಂಡ.
ಅಭಿ, ನೀನಿನ್ನೂ ಮಲ್ಕೊಂಡೇ ಇದ್ದೀಯ?
ಅತ್ತಿಂದ ಅಕ್ಷರಳ ಧ್ವನಿ ಕೇಳಿಸಿತು.
ಗಂಟೆ ಆರಾಯ್ತು, ನಿನ್ಗೆ ಅವತ್ತೇ ಹೇಳಿಲ್ವ?
ಬೆಳಗ್ಗೆ ಆರು ಗಂಟೆಯೊಳಗೆ ಎದ್ದಿರಬೇಕೂಂತ.
ಆರು ಗಂಟೆಯೊಳಗೆ ಎದ್ದೇಳ್ದೆ ಇದ್ರೆ ನಾನೇ ನಿನ್ಗೆ ಅಲ್ರಾಂ ಆಗ್ತೇನೆ ಅಂತ ಹೇಳಿದ ಮಾತನ್ನ ಇಷ್ಟೊಂದು ಬೇಗ ಮರೆತು ಬಿಟ್ಟಿದ್ದೀಯ?
ನೀನು ಸೋಂಬೇರಿ ತರ ಮಲ್ಕೊಂಡಿತಿಯ ಅಂತನೇ ನಾನು ನಿನ್ಗೆ ಫೋನ್ ಮಾಡಿದ್ದು.
ನಾನು ನೋಡು ಬೆಳಗ್ಗೆ ನಾಲ್ಕು ಗಂಟೆಗೆ ಎದ್ದು ರೆಡಿಯಾಗಿ ಕಾಫಿ ಕುಡ್ಕೊಂಡು ಪೇಪರ್ ಓದ್ತಾ ಕೂತಿದ್ದೀನಿ.
ಹೆಚ್ಚು ಹೊತ್ತು ಮಲ್ಕೊಂಡಿದ್ರೆ ಆರೋಗ್ಯಕ್ಕೆ ಒಳ್ಳೆಯದಲ್ಲ.
ಬೇಗ ಎದ್ದು ರೆಡಿಯಾಗು ಆದೇಶಿಸಿದಳು.
ಇನ್ನೊಂದೆರಡು ತಾಸು ನಿದ್ರೆ ಬಾಕಿ ಇತ್ತು.
ಇಷ್ಟು ಬೇಗ ಫೋನಾಯಿಸಿ ಹಿಂಸೆ ಕೊಡ್ತಾ ಇದ್ದಾಳಲ್ಲ?
ಇನ್ನು ಮುಂದೆ ಮೊಬೈಲ್ ಸ್ವಿಚ್‌ಆಫ್ ಮಾಡಿ ಮಲ್ಕೋಳ್ಳೋದೇ ವಾಸಿ ಅಂದುಕೊಂಡ.
ಸಾಕು ಸುಮ್ನಿರು, ನನ್ಗಂತೂ ನಿದ್ರೆ ಬಿಡ್ತಾ ಇಲ್ಲ.
ದಿನಾಪೂರ್ತಿ ನಡ್ದು ಸಾಕಾಗಿದೆ.
ಬೆಳಗ್ಗೆನೇ ಫೋನ್ ಮಾಡಿ ತಲೆ ತಿನ್ಬೇಡ.
ಅಂದ ಅಭಿಮನ್ಯು ಕಂಬ್ಬಳಿ ಹೊದ್ದು ಮಲಗಲು ಅಣಿಯಾದ.
ಬೇಗ ಎಬ್ಬಿಸಿದ್ರೆ ನನ್ಗೆನೇ ಬೈಯ್ತಿಯ?
ಇರು ಅಮ್ಮನಿಗೆ ಹೇಳಿ ನಿನ್ನ ನಿದ್ರೆ ಎಲ್ಲಾ ಬಿಡಿಸ್ತಿನಿ ಅಂದ ಆಕೆ ಸ್ವಲ್ಪ ಹೊತ್ತಿನ ಬಳಿಕ ಏನೋ ಜ್ಞಾಪಿಸಿಕೊಂಡಂತೆ ಅಭಿ, ಯಾವಾಗ ನನ್ನ ಮನೆಗೆ ಕರ್ಕೊಂಡೋಗ್ತಿಯ?
ನನ್ಗಂತೂ ನಿನ್ನತ್ರ ಕೇಳಿ ಕೇಳಿ ಸಾಕಾಗಿ ಹೋಗಿದೆ.
ಇದು ಕಡೆಯ ಸಲ ಕೇಳ್ತಾ ಇದ್ದೇನೆ.
ಇಷ್ಟ ಇದ್ರೆ ಕರ್ಕೊಂಡೋಗು ತುಸು ಕೋಪದಿಂದು ಹೇಳಿದಳು.
ಈಗಾಗಲೇ ಮನೆಯಲ್ಲಿ ಆಕೆಯ ವಿಚಾರದಲ್ಲೇ ರಾದ್ಧಾಂತ ನಡೆಯುವುದನ್ನು ತಪ್ಪಿಸಿ ನೆಮ್ಮದಿಯ ನಿಟ್ಟುಸಿರು ಬಿಟ್ಟ ಅಭಿಮನ್ಯುವಿಗೆ ಅಕ್ಷರ ಮನೆಗೆ ಬರುತ್ತೇನೆ ಅಂತ ಹೇಳುತ್ತಿರುವ ವಿಚಾರ ಮೈಗೆ ಚೇಳು ಬಿಟ್ಟ ಅನುಭವವಾಯಿತು.
ಆಕೆಯನ್ನು ಮನೆಗೆ ಕರೆತರುವುದಕ್ಕೆ ಇದು ಸಕಾಲವಲ್ಲವೆಂದು ಅಂದುಕೊಂಡ.
ನೀನು ಮನೆಗೆ ಬರೋದಲ್ಲ…, ಇತ್ತ ತಲೆ ಕೂಡ ಹಾಕಿ ನೋಡ್ಬೇಡ.
ಈಗ ತಾನೇ ನಮ್ಮಿಬ್ಬರ ಪ್ರೀತಿಯ ಬಗ್ಗೆ ಅಲ್ಲಲ್ಲಿ ಗುಸುಗುಸು ಮಾತು ಪ್ರಾರಂಭವಾಗಿದೆ.
ಅದು ಮನೆ ಬಾಗಿಲಿಗೆ ಬಂದು ತಲುಪಾಯ್ತು.
ನಿನ್ನ ಕರ್ಕೊಂಡು ಬಂದ್ರಂತೂ ಗುಸು, ಗುಸು ಸುದ್ದಿ ಖಾತ್ರಿಯಾಗಿ ಬಿಡುತ್ತೆ.
ಸಂಜೆ ರಾಜಾಸೀಟ್‌ನಲ್ಲಿ ಭೇಟಿಯಾಗುವ.
ಅಲ್ಲಿ ಎಲ್ಲಾ ವಿಚಾರ ಹೇಳ್ತೇನೆ ಅಂದ ಅಭಿಮನ್ಯು ಆಕೆಯ ಕೋರಿಕೆಯನ್ನು ನಯವಾಗಿ ತಿರಸ್ಕರಿಸಿದ.
ಅಭಿಮನ್ಯುವಿನ ಮನೆಯಲ್ಲಿ ಪ್ರೀತಿಯ ವಿಚಾರದಲ್ಲಿ ಏನಾದರು ರಾದ್ಧಾಂತ ನಡೆದಿದೆಯೇ?
ಎಂಬ ಆತಂಕದಲ್ಲಿ ಕಚೇರಿಯಿಂದ ಸಂಜೆ ಸ್ವಲ್ಪ ಬೇಗನೆ ಹೊರಟ ಅಕ್ಷರ ನೇರ ಅಭಿಮನ್ಯುವಿನೆಡೆಗೆ ನಡೆದಳು.
ಮೊಗದಲ್ಲಿ ಸಣ್ಣನೆಯ ಆತಂಕ ಕವಿದುಕೊಂಡಿತ್ತು.
ಅಭಿಮನ್ಯುವನ್ನು ಕಂಡೊಂಡನೆ ಅಭಿ, ಮನೆಯಲ್ಲೇನಾದ್ರು…!?
ಮನೆಯಲ್ಲಿ ರಾತ್ರಿ ನಡೆದ ಚರ್ಚೆಯನ್ನು ತಲೆಗೆ ಹಚ್ಚಿಕೊಳ್ಳದ ಅಭಿಮನ್ಯುವಿಗೆ ಅಕ್ಷರ ಇಂತಹ ಪ್ರಶ್ನೆ ಯಾಕಾದರು ಕೇಳ್ತಾ ಇದ್ದಾಳೋ ಅನ್ನಿಸಿತು.
ಮನೆಯಲ್ಲಿ ಏನು ಆಗಿಲ್ಲ.
ಅಮ್ಮ ಚೆನ್ನಾಗಿದ್ದಾರೆ, ನಾನು ನಿನ್ನ ಮುಂದೆ ಗುಂಡುಕಲ್ಲಿನಂತೆ ಕೂತ್ಕೊಂಡಿದ್ದೀನಿ.
ನನ್ಗೂ ಕೂಡ ಏನಾಗಿಲ್ಲ ಅಂದ.
ಅಭಿಮನ್ಯುವಿನ ಮೊಗದಲ್ಲಿ ಯಾವುದೇ ಆತಂಕ ಇಲ್ಲದಿರುವುದನ್ನು ಗಮನಿಸಿದ ಅಕ್ಷರ ಪ್ರೀತಿಯ ವಿಚಾರದಲ್ಲಿ ಮನೆಯಲ್ಲಿ ದೊಡ್ಡ ರಾದ್ಧಾಂತವೇನು ನಡೆದಿಲ್ಲವೆಂದು ಅಂದುಕೊಂಡು ಸಂತೃಪ್ತಿ ಪಟ್ಟುಕೊಂಡಳು.
ಆ ಸಂತಸದಲ್ಲಿ ಎಂದಿನಂತೆ ರಾಜಾಸೀಟ್‌ಗೆ ತೆರಳುವುದಕ್ಕೆ ಅಣಿಯಾದಳು.
ಇಲ್ಲಿ ಕೂತ್ಕೊಂಡು ಮಾತಾಡೋದು ಬೇಡ.
ನಡಿ, ರಾಜಾಸೀಟ್‌ಗೆ ಹೋಗೋಣ ಅಭಿಮನ್ಯುವನ್ನು ಹೊರಡಿಸಿದಳು.
ಆ ರಾಜಾಸೀಟ್ ಮುಂಭಾಗದ ಪಶ್ಚಿಮಘಟ್ಟ ಸಾಲಿನಲ್ಲಿ ಸೂರ್ಯ ಎಂದಿನಂತೆ ಮುಳುಗೋದನ್ನು ಮರೆಯಬಹುದು.
ಆದರೆ ಅವರಿಬ್ಬರು ರಾಜಾಸೀಟ್‌ಗೆ ದಿನನಿತ್ಯ ತಪ್ಪದೆ ಭೇಟಿ ನೀಡೋದಕ್ಕೆ ಮಾತ್ರ ಮರೆಯುತ್ತಿರಲಿಲ್ಲ.
ರಾಜಾಸೀಟ್‌ಗೆ ಹೋಗುವುದಕ್ಕಿಂತ ಮುಂಚೆ ಹೋಟೆಲ್‌ಗೆ ಹೋಗಿ ಏನಾದರು ತಿನ್ನುತ್ತಾ ಹರಟೆ ಹೊಡೆಯಬೇಕೆಂದು ನಿರ್ಧರಿಸಿದ ಅಭಿಮನ್ಯು ಆಕೆಯನ್ನು ಹೋಟೆಲ್‌ಗೆ ಕರೆದೊಯ್ದ.
ಅಕ್ಷರ ಅಭಿಮನ್ಯುವಿನೊಂದಿಗೆ ಹೆಜ್ಜೆ ಇಡುತ್ತಾ ಹೋಟೆಲ್‌ನೆಡೆಗೆ ನಡಿಗೆ ಹಾಕಿದಳು.
ಹೋಟೆಲ್‌ನಲ್ಲಿ ಇಬ್ಬರು ಒಟ್ಟಿಗೆ ಅಂಟಿಕೊಂಡು ಕುಳಿತರು.
ಅವರೆಡೆಗೆ ಆಗಮಿಸಿದ ಮಾಣಿ ಏನು ಬೇಕು? ವಿನಯದಿಂದ ಕೇಳಿದ.
ಎರಡು ಮಸಾಲೆ ದೋಸೆ, ಬೈಟು ಕಾಫಿ ಆರ್ಡರ್ ಮಾಡಿದ ಅಭಿಮನ್ಯು.
ಮಾಣಿ ತಂದಿಟ್ಟ ಮಸಾಲೆ ದೋಸೆ ತಿನ್ನುತ್ತಾ ಅಕ್ಷರ ಮಾತು ಪ್ರಾರಂಭಿಸಿದಳು.
ಬೆಳಗ್ಗಿನಿಂದ ಮನಸ್ಸಿಗೆ ನೆಮ್ಮದಿನೇ ಇಲ್ಲ.
ಏನಾಯ್ತು ಮನೆಯಲ್ಲಿ.
ಏನಾದರು ಕಿರಿಕಿರಿ ಆಯ್ತ್ತಾ?
ಮನದೊಳಗೆ ಮತ್ತೆ ಮತ್ತೆ ಕಾಡಲು ಪ್ರಾರಂಭಿಸಿದ ಆತಂಕ ಪರಿಹರಿಸಿಕೊಳ್ಳಲು ಕೇಳಿದಳು.
ಮನೆಯಲ್ಲಿ ರಾದ್ಧಾಂತವಾಗಿ ಎಲ್ಲಿ ಪ್ರೀತಿ ಕಡಿದುಹೋಗುತ್ತದೆಯೋ ಎಂಬ ಆತಂಕ ಆಕೆಯದ್ದು.
ದಿನವಿಡೀ ಆಕೆಗೆ ನೆಮ್ಮದಿ ಎಂಬುದು ಬಳಿ ಸುಳಿಯಲೇ ಇಲ್ಲ.
ಕಚೇರಿಗೆ ಬಂದವರೊಡನೆ ವಿನಾಕಾರಣ ರೇಗಾಡಿದಳು.
ಯಾರೊಂದಿಗೂ ಮಾತಾಡುವ ಉತ್ಸಾಹ ತೋರಲಿಲ್ಲ.
ಪ್ರೀತಿ ಪ್ರಾರಂಭವಾದಲ್ಲಿಂದ ಮನದೊಳಗೇನೋ ಒಂದು ತರಹ ಆತಂಕ.
ಒಟ್ಟಿಗೆ ಕೂತು ಒಂದಷ್ಟು ಹರಟೆ ಹೊಡೆಯುವ ತನಕ ಮಾತ್ರ ನೆಮ್ಮದಿ.
ಮತ್ತೆ ಎಲ್ಲಿ ಸಂಬಂಧ ಕಳಚಿ ಬೀಳುತ್ತದೆಯೋ ಎಂಬ ಆತಂಕ.
ಅತಿಯಾದ ಪ್ರೀತಿ ಹೀಗೆ ಮಾಡಿಸಿಬಿಡುತ್ತದೆಯೋ ಏನೋ!?
ಅಭಿಮನ್ಯುವಿನಿಂದ ಮನೆಯಲ್ಲಿ ನಡೆದ ಪ್ರತಿಯೊಂದು ವಿಚಾರ ತಿಳಿದುಕೊಂಡ ನಂತರ ನೆಮ್ಮದಿಯಿಂದ ಉಸಿರಾಡಿಕೊಂಡಳು.
ಗಂಭೀರವಾದ ವಿಚಾರವೇನು ನಡೆಯಲಿಲ್ಲ.
ದೇವರು ದೊಡ್ಡವನು ಅಂದುಕೊಂಡಳು.
ಏನೋ ಚಿಂತೆಯಲ್ಲಿ ಮುಳುಗಿಹೋದವನಂತೆ ಕಂಡುಬಂದ ಅಭಿಮನ್ಯುವಿನ ಕೈ ಹಿಡಿದ ಅಕ್ಷರ ಅಭಿ, ಏನ್ ಯೋಚ್ನೆ ಮಾಡ್ತಾ ಇದ್ದೀಯ?
ನನ್ನೊಂದಿಗೆ ಇರುವಾಗಲೂ ಚಿಂತೆಯಲ್ಲಿ ಮುಳುಗುವ ಅವಶ್ಯಕತೆಯಾದರು ಏನು?
ದೇಹದ ಕೊನೆಯುಸಿರು ಇರೋವರೆಗೂ ನಿನ್ನೊಂದಿಗೆ ಇರ್ತೇನೆ.
ಇದು ಸತ್ಯ .
ಪ್ರೀತಿ ತುಂಬಿದ ವಿಶ್ವಾಸದ ನುಡಿಗಳ್ನಾಡಿದಳು.
ಅವರಿಬ್ಬರ ಪ್ರೀತಿ ಅದಾಗಲೇ ಹತ್ತಾರು ಜನರ ಕಿವಿಗೆ ಬಿದ್ದು ಚರ್ಚೆಗೆ ಒಂದು ವಸ್ತುವಾಯಿತು.
ಸಂಜೆಯಾಗುತ್ತಿದ್ದಂತೆ ಇಬ್ಬರು ಒಟ್ಟಿಗೆ ಓಡಾಡುತ್ತಿದ್ದರು.
ಮಾತಾಡಿಕೊಳ್ಳುವವರಿಗೆ ಇದಕ್ಕಿಂತ ದೊಡ್ಡ ಸಾಕ್ಷಿ ಬೇರೆ ಬೇಕಾಗಿರಲಿಲ್ಲ.
ಪ್ರಪಂಚವನ್ನೇ ಮರೆತಹಾಗೆ ಅವರಿಬ್ಬರು ಒಟ್ಟಿಗೆ ಅಂಟಿಕೊಂಡು ಸತಿ-ಪತಿಯರಂತೆ ತಿರುಗಾಡುತ್ತಿದ್ದರು.
ಅಭಿಮನ್ಯುವಿಗೆ ಈ ಓಡಾಟ ಅತಿಯಾಗುತ್ತಿದೆ ಅನ್ನಿಸದೆ ಇರಲಿಲ್ಲ.
ಇದು ಆಕೆಯ ಮನೆಯವರೆಗೆ ಹೋಗಿ ತಲುಪಲು ಇನ್ನು ಹೆಚ್ಚು ಸಮಯ ತೆಗೆದುಕೊಳ್ಳುವುದಿಲ್ಲ ಎಂಬ ಸತ್ಯ ಅರಿವಾಗುತ್ತಿದ್ದಂತೆ ಆತಂಕಕ್ಕೆ ಒಳಗಾದ.
ಇದ್ದಕ್ಕಿದ್ದಂತೆ ಮೌನ ಮುರಿದು ಸ್ವಲ್ಪ ದಿನ ದೂರ ಇದ್ದು ಬಿಡುವ.
ಜನ ನೂರಾರು ತರ ಮಾತಾಡ್ಕೊಳ್ತಾ ಇದ್ದಾರೆ ಅಂದುಬಿಟ್ಟ.
ಪ್ರೀತಿಯನ್ನು ಬೇಲಿ ಹಾಕಿ ಬಂಧಿಸಿಡೋದಕ್ಕೆ ಯಾರಿಂದ ತಾನೇ ಸಾಧ್ಯ?
ದೂರ ಎಂಬ ಮಾತು ಪ್ರೀತಿಸುವ ಹೃದಯಗಳಿಗೆ ಒಗ್ಗದ ಮಾತು.
ಪ್ರೀತಿ ಯಾವತ್ತೂ ಸ್ವತಂತ್ರವಾಗಿಯೇ ಇರಲು ಬಯಸುತ್ತದೆ.
ಕೆಲ ಸಮಯ ಜನರ ಮಾತಿನಿಂದ ತಪ್ಪಿಸಿಕೊಳ್ಳುವುದಕೋಸ್ಕರ ದೂರ ಉಳಿಯುವುದು ಮತ್ತೆ ಒಂದಾಗುವುದು, ಮತ್ತೆ ಜನರ ಮಾತು ಕೇಳಿ ಮತ್ತೆ ದೂರ ಉಳಿಯುವುದು.
ಇದೆಲ್ಲ ಆಕೆಗೆ ಸರಿ ಕಾಣಿಸಲಿಲ್ಲ.
ಏನೇ ಸಮಸ್ಯೆ ಬಂದರೂ ಎದುರಿಸಬೇಕು.
ನೈಜ ಪ್ರೀತಿ ಅಂದರೆ ಅದೊಂದು ರೀತಿಯ ಸವಾಲು ಇದ್ದಂತೆ.
ಆ ಸವಾಲನ್ನು ಮನಪೂರ್ವಕವಾಗಿ ಸ್ವೀಕರಿಸಿ ಮೆಟ್ಟಿನಿಲ್ಲಬೇಕು.
ಆದರೆ, ಅಭಿಮನ್ಯು ಸವಾಲಿಗೆ ಹೆದರಿ ಹಿಂದೆ ಸರಿಯುತ್ತಿರುವುದು ಆಕೆಗೆ ಸರಿಕಾಣಲಿಲ್ಲ.
ಸ್ವಲ್ಪ ದಿನ ದೂರ ಉಳಿಯುವ ಅಂತ ನಿರ್ಧರಿಸಿ ಶಾಶ್ವತವಾಗಿ ನನ್ನಿಂದ ದೂರ ಉಳಿಯುವ ನಿರ್ಧಾರ ಕೈಗೊಳ್ತಾ ಇದ್ದೀಯಾ? . 
ಯಾರೇನು ಬೇಕಾದ್ರು ಅನ್ಲಿ.
ಜನರಾಡೋ ಮಾತನ್ನ ತಡೆ ಹಿಡಿಯೋದಕ್ಕೆ ಸಾಧ್ಯವಿಲ್ಲ.
ಅದರ ಬಗ್ಗೆ ನನ್ಗೆ ಚಿಂತೆ ಇಲ್ಲ.
ನೀನು ನನ್ನಿಂದ ದೂರ ಆಗುವ ಮಾತು ಆಡಿದ್ರೆ ನನ್ನಿಂದ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಿಲ್ಲ.
ಅದಕ್ಕೆ ನಾನು ಆಗಿಂದಾಗೆ ನಿನ್ಗೆ ಹೇಳ್ತಾ ಇರೋದು.
ನನ್ನ ಕುತ್ತಿಗೆಗೆ ಮೂರು ಗಂಟು ಹಾಕಿ ಬಿಡು.
ಆ ನಂಟನ್ನು ಯಾರಿಂದಲೂ ಕಸಿದುಕೊಳ್ಳೋದಕ್ಕೆ ಸಾಧ್ಯವಿಲ್ಲ ಅಂತ.
ನೀನೆಲ್ಲಿ ಮನಸ್ಸು ಮಾಡ್ತಿಯ ಹೇಳು?
ನಾನು ಮುದ್ಕಿಯಾದ ನಂತರ ಮದ್ವೆಯಾಗ್ತಿಯ ಏನೋ. . ?
ಕೋಪ ತೋರ್ಪಡಿಸಿದಳು.
ಅಕ್ಷರ ಅಂದುಕೊಂಡಂತೆ ಮದುವೆ ಮಾಡಿ ಮುಗಿಸಿಬಿಡಬಹುದು.
ಅದು ಅವನಿಗೆ ದೊಡ್ಡ ವಿಷಯವಲ್ಲ.
ಅದರೆ ಮುಂದಿನ ವೈವಾಹಿಕ ಜೀವನದ ಮುಂದೆ ಆತನಿಗೆ ದೊಡ್ಡ ಪ್ರಶ್ನಾರ್ಥಕ ಚಿಹ್ನೆ ಎದ್ದು ಕಾಣುತಿತ್ತು.
ಈಗತಾನೆ ಆರ್ಥಿಕವಾಗಿ ಒಂದಷ್ಟು ಚೇತರಿಸಿಕೊಳ್ಳುತ್ತಿದ್ದಾನೆ.
ಅಕ್ಷರ ಸುಪದ ಸುಪ್ಪತ್ತಿಗೆಯಲ್ಲಿ ಬೆಳೆದ ಹುಡುಗಿ.
ಆಕೆ ತನ್ನ ಮನೆಗೆ ಕಾಲಿಡುವಾಗ ಆಕೆಯ ಮನೆಯಲ್ಲಿ ಸಿಗುತ್ತಿದ್ದ ಸಂತೋಷದ ಪೈಕಿ ಶೇಕಡ ಹತ್ತು ಭಾಗವಾದರೂ ಸಿಗುವಂತಾಗಬೇಕು.
ಪ್ರೀತಿಸಿದವರು ಇಂತಹ ಸುಖ, ಸಂತೋಷಗಳನ್ನು ನಿರೀಕ್ಷೆ ಮಾಡದೆ ಇರಬಹುದು.
ಆದರೆ ಆಕೆಯನ್ನು ಸಂತೋಷವಾಗಿಡುವುದು ತನ್ನ ಪಾಲಿನ ಕರ್ತವ್ಯವಾಗಬೇಕೆಂಬ ನಿರ್ಧಾರವನ್ನು ಅವನು ಎಂದೋ ಕೈಗೊಂಡಾಗಿತ್ತು.
ಅದಕೋಸ್ಕರ ಒಂದಷ್ಟು ಹಣ ಕೂಡಿಡುವ ಕಾಯಕದಲ್ಲಿ ನಿರತನಾಗಿ ಮದುವೆಯನ್ನು ಮುಂದೂಡುತ್ತಾ ಬರುತ್ತಿದ್ದ.
ಸುಪದ ಸುಪ್ಪತ್ತಿಗೆಯಲ್ಲಿ ಬೆಳೆದವಳನ್ನು ಕರೆತಂದು ಸಂಕಷ್ಟದ ಸಂಕೋಲೆಯಲ್ಲಿ ಬಂಧಿಸಿಡಲು ಯಾರಿಗೆ ತಾನೇ ಮನಸ್ಸಾಗುತ್ತದೆ?
ಜೀವನಪೂರ್ತಿ ದುಡಿದರೂ ಆಕೆಯ ಅಪ್ಪ ಕೂಡಿಟ್ಟಷ್ಟು ಆಸ್ತಿಯನ್ನು ಕೊಂಡುಕೊಳ್ಳಲು ಸಾಧ್ಯವಿಲ್ಲವೆಂಬ ಅರಿವು ಅವನಿಗಿತ್ತು.
ಆದರೆ, ಆಕೆಗೆ ಅವರ ಮನೆಯಲ್ಲಿ ಸಿಗುತ್ತಿರುವ ಸಂತೋಷ ತನ್ನ ಮನೆಯಲ್ಲಿಯೂ ಕೂಡ ಸಿಗುವಂತಾಗಬೇಕು.
ಅದಕ್ಕೆ ಬೇಕಾದ ಸಿದ್ಧತೆಗಳನ್ನು ಕೈಗೊಳ್ಳುವವರೆಗೆ ಮದುವೆಯೆಂಬ ಪ್ರಶ್ನೆಯನ್ನೇ ಮನದೊಳಗೆ ನುಸುಳಲು ಅವಕಾಶ ನೀಡಬಾರದೆಂದು ನಿರ್ಧರಿಸಿದ.
ಅಕ್ಷರ, ನಾನು ಈಗ ಮದುವೆಯಾಗೋ ಪರಿಸ್ಥಿತಿಯಲಿಲ್ಲ.
ನೀನು ನನ್ನೊಂದಿಗೆ ಸಪ್ತಪದಿ ತುಳಿಯುವ ಕ್ಷಣದಿಂದ ನಿನ್ನ ಬದುಕು ಮತ್ತಷ್ಟು ಸುಂದರವಾಗಬೇಕು.
ಆ ಸುಂದರವಾದ ಬದುಕಿಗೋಸ್ಕರ ದುಡಿಯುತ್ತಾ ಇದ್ದೇನೆ.
ಅಂಥಹ ಒಂದು ಸುಂದರ ಬದುಕನ್ನು ನಿನಗೋಸ್ಕರ ಕಟ್ಟಿಕೊಡೋದಕ್ಕೆ ನನ್ನಿಂದ ಸಾಧ್ಯ ಎಂಬ ಭರವಸೆ ನನ್ನಲ್ಲಿ ಹುಟ್ಟಿದ ಕ್ಷಣದಲ್ಲಿಯೇ ನಮ್ಮಿಬ್ಬರ ಮದುವೆ.
ಅಭಿಮನ್ಯು ಏಕಾಗಿ ಹೀಗೆಲ್ಲ ಆಲೋಚನೆ ಮಾಡುತ್ತಾ ಇದ್ದಾನೆ?
ಹಣವೊಂದು ಇದ್ದರೆ ಮಾತ್ರ ಬದುಕಾ? . 
ಜೀವನ ನಿರ್ವಹಣೆಗೆ ಹಣ ಅನಿವಾರ್ಯ.
ಆದರೆ, ಹಣ, ಆಸ್ತಿ, ಅಂತಸ್ತಿಗೆ ಹೊರತಾದ ಮತ್ತೊಂದು ಜೀವನ ಇದೆಯಲ್ಲ?
ಅದರ ಬಗ್ಗೆ ಏಕೆ ಆಲೋಚನೆ ಮಾಡುತ್ತಿಲ್ಲ.
ಹಣವೊಂದರಿಂದಲೇ ಎಲ್ಲವನ್ನು ಕೊಂಡುಕೊಳ್ಳಲು ಸಾಧ್ಯ ಅನ್ನುವುದಾಗಿದ್ದರೆ ಪ್ರಪಂಚದಲ್ಲಿ ಶ್ರೀಮಂತರು ಮಾತ್ರ ಸುಖಿಗಳಾಗಿರುತ್ತಿದ್ದರು.
ಆದರೆ, ಶ್ರೀಮಂತರಿಗಿಂತ ಬಡವರೇ ಹೆಚ್ಚು ಸುಖಿಗಳಾಗಿದ್ದಾರೆಂದು ಅಂದುಕೊಂಡರು.
ಸುಪದ ಸುಪ್ಪತ್ತಿಗೆಯಲ್ಲಿ ಬೆಳೆದ ಆಕೆಗೆ ಹಣ, ಆಸ್ತಿ ಜೀವನದಲ್ಲಿ ಮುಖ್ಯ ಅನ್ನಿಸುತ್ತಿಲ್ಲ.
ಜೀವನದಲ್ಲಿ ಸುಖವಾಗಿರಬೇಕಾದರೆ ಇರುವ ವ್ಯವಸ್ಥೆಯಲ್ಲಿಯೇ ಸಂತೋಷಪಡುತ್ತಾ ಬದುಕನ್ನು ಪ್ರೀತಿಸುವ ಕಲೆ ಬೆಳೆಸಿಕೊಳ್ಳಬೇಕು.
ಹಾಸಿಗೆ ಇದ್ದಷ್ಟು ಕಾಲು ಚಾಚು ಎಂಬ ಗಾದೆ ಮಾತಿನಂತೆ.
ಆ ಗಾದೆ ಮಾತಿನಂತೆ ಆಕೆ ತನ್ನ ಬದುಕನ್ನು ರೂಪಿಸಿಕೊಂಡಿದ್ದಾಳೆ.
ಅಭಿ, ನನ್ಗೆ ಹಣ, ಆಸ್ತಿ, ಅಂತಸ್ತು ಮುಖ್ಯವಲ್ಲ.
ನಿನ್ನ ಪ್ರೀತಿ ಮುಖ್ಯ.
ಅದೊಂದಿದ್ದರೆ ಸಾಕು.
ಅದೇ ನನ್ನ ಪಾಲಿನ ಸ್ವರ್ಗ.
ಹೆಣ್ಣಾದವಳು ಬಯಸುವುದು ಅದನ್ನೇ ತಾನೇ.
ನಿನ್ನ ಮನೆಗೆ ಕಾಲಿಟ್ಟ ನಂತರ ಅದಿಲ್ಲ-ಇದಿಲ್ಲ ಎಂದು ಕೊರಗೋದಿಲ್ಲ.
ಆದರೆ, ನಿನ್ನಿಂದ ಪ್ರೀತಿ ಸಿಗದಿದ್ರೆ ಕೊರಗೋದು ನಿಶ್ಚಿತ.
ಪ್ರೀತಿಯಲ್ಲಿ ಕೊರತೆ ಎಂದಿಗೂ ಮಾಡೋದಿಲ್ಲ ಬಿಡು.
ಅದ್ಕ್ಕೆ ನನ್ನ ಮನಸ್ಸು ಕೂಡ ಒಪ್ಪುವುದಿಲ್ಲ.
ನಿನ್ನನ್ನ ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸ್ತೇನೆ.
ಪ್ರೀತಿಸೋ ವಿಚಾರ ಬಿಟ್ಟರೆ ಬೇರೇನು ನನ್ಗೆ ಗೊತ್ತಿಲ್ಲ.
 ಅಭಿಮನ್ಯುವಿನ ಮಾತಿಗೆ ಪ್ರತಿಯಾಗಿಅಷ್ಟಿದ್ದರೆ ಸಾಕು ಬಿಡು ಎಂದು ಮುಗುಳ್ನಗೆ ಬೀರಿ ಹೋಟೆಲ್‌ನಲ್ಲಿ ಹೆಚ್ಚು ಹೊತ್ತು ಕಾಲ ಕಳೆಯೋದು ಬೇಡವೆಂದು ನಿರ್ಧರಿಸಿ ರಾಜಾಸೀಟ್‌ಗೆ ಹೋಗೋಣ್ವ? ಅಂದಳು. 
 ಏನೇ ಆದರೂ ರಾಜಾಸೀಟ್‌ಗೆ ಹೋಗೋ ಹುಚ್ಚು ನಿನ್ಗೆ ಇನ್ನೂ ಬಿಟ್ಟಂತೆ ಕಾಣ್ತಾ ಇಲ್ಲ.
ನಮ್ಮ ಮದ್ವೆ ಕೂಡ ರಾಜಾಸೀಟ್‌ನಲ್ಲಿ ನಡಿಯೋ ಹಾಗೆ ಮಾಡಿ ಬಿಡ್ತಿಯ ಎಂದು ಅಭಿಮನ್ಯು ವಿನೋದವಾಡಿದ.
ಸಂಜೆಯಾಗುತ್ತಿದ್ದಂತೆ ರಾಜಾಸೀಟ್ ಉದ್ಯಾನವನಕ್ಕೆ ವಿಶೇಷ ಕಳೆ ಬಂದು ಬಿಡುತ್ತದೆ.
ಸೂರ್ಯಾಸ್ತಮ ನೋಡಲು ಸಾಕಷ್ಟು ಸಂಖ್ಯೆಯಲ್ಲಿ ಜನರು ನೆರೆದಿದ್ದರು.
ರಾಜಾಸೀಟ್‌ಗೆ ಆಗಮಿಸಿದ ಪುಟಾಣಿ ಮಕ್ಕಳು ಉದ್ಯಾನವನದಲ್ಲಿ ಆಟವಾಡುತ್ತಾ, ಅತ್ತಿಂದಿತ್ತ ಓಡಾಡುತ್ತಾ ಸಂಭ್ರಮಿಸುತ್ತಿದ್ದರು.
ಹೊರಗಿನಿಂದ ಬಂದ ಪ್ರೇಮಿಗಳು, ವಿವಾಹಿತರು ಒಬ್ಬರನ್ನೊಬ್ಬರು ಆಲಂಗಿಸಿಕೊಂಡು ಅತ್ತಿಂದಿತ್ತ ಸಂಭ್ರಮದಿಂದ ನಡೆದಾಡುತ್ತಿದ್ದರು.
ರಾಜಾಸೀಟ್ ಮುಂಭಾಗದಲ್ಲಿ ಸಾಕಷ್ಟು ಜನ ನೆರೆದಿದ್ದ ಹಿನ್ನೆಲೆಯಲ್ಲಿ ಇಬ್ಬರು ಎಡ ಭಾಗದಲ್ಲಿರುವ ಗುಡ್ಡದ ಕಡೆಗೆ ತೆರಳಿದರು.
ಪ್ರಶಾಂತವಾದ ವಾತಾವರಣದಲ್ಲಿ ಸುಯ್ಯೆಂದು ಬೀಸುತ್ತಿದ್ದ ತಂಗಾಳಿ ಮೈಸೋಕಿ ಮನಸ್ಸಿಗೆ ಮುದ ನೀಡುತಿತ್ತು.
ಸಂಜೆಯಾಗುತ್ತಿದ್ದಂತೆ ಬೆಟ್ಟಗಳ ನಡುವೆ ಭಾಸ್ಕರ ಕಣ್ಮರೆಯಾಗಲು ಅಣಿಯಾಗುತ್ತಿದ್ದ.
ಆ ಅಪೂರ್ವ ದೃಶ್ಯವನ್ನು ಪ್ರವಾಸಿಗರು ತಮ್ಮ ಕ್ಯಾಮರದಲ್ಲಿ ಸೆರೆ ಹಿಡಿಯುವ ಕಾರ್ಯದಲ್ಲಿ ನಿರತರಾಗಿದ್ದರು.
ಏನೋ ಅಭಿ, ಹಾಗೆ ನೋಡ್ತಾ ಇದ್ದೀಯ?
ಏನಿಲ್ಲ, ನಿನ್ನ ನೋಡ್ತನೇ ಕೂತ್ಬಿಡ್ಬೇಕೂಂತ ಅನ್ನಿಸಿತು ಅಷ್ಟೆ.
ಫಸ್ಟ್‌ಟೈಮ್ ಹೃದಯದಲ್ಲಿ ಹುಟ್ಟೋ ಪ್ರೀತಿ ಯಾವತ್ತೂ ಸಿಹಿಯಾಗಿರುತ್ತೆ ಕಣೋ.
ಅದಕ್ಕೆ ಹೀಗೆಲ್ಲ ಅನ್ನಿಸ್ತದೆ ಅಂದಳು.
ಫಸ್ಟ್‌ಲವ್ ಬೆಸ್ಟ್ ಲವ್ ಅಂತ ಎಲ್ಲಾ ಹೇಳುತ್ತಾರೆ.
ಆದರೆ, ಅಭಿಮನ್ಯುವಿನ ಪಾಲಿಗೆ ಲಾಸ್ಟ್ ಲವ್ ಬೆಸ್ಟ್ ಲವ್ ಅನ್ನೋ ಪರಿಸ್ಥಿತಿ.
ಅಕ್ಷರಳೊಂದಿಗೆ ಕಳೆದ ದಿನಗಳು ಮಾತ್ರ ಅವನಿಗೆ ಅತ್ಯಂತ ಸಿಹಿಯಾಗಿದೆ.
ಆಕೆ ತೋರಿಸುವ ಪ್ರೀತಿ ಆತನ ಹೃದಯದಲ್ಲಿ ಶಾಶ್ವತವಾಗಿ ಉಳಿಯುವಂತಾಯಿತು.
ಎಲ್ಲರ ಹೃದಯವನ್ನು ಗೆಲ್ಲುವ ಶಕ್ತಿ ಪ್ರೀತಿಗಿದೆ.
ನಿರ್ಮಲವಾದ ಪ್ರೀತಿ ಯಾವತ್ತೂ ಕೂಡ ಸಂತೋಷದಿಂದ ಕೂಡಿರುತ್ತದೆ.
ಅಭಿಮನ್ಯುವಿನೊಂದಿಗೆ ಕಾಲ ಕಳೆಯೋದೆಂದರೆ ಆಕೆಗೆ ಎಲ್ಲಿಲ್ಲದ ಸಂತೋಷ.
ಸಣ್ಣ ಮಗುವಿನಂತೆ ಆತ ಮುದ್ದು ಮಾಡುತ್ತಾನೆ.
ಮನಸ್ಸಿಗೆ ನೋವಾದಗಲೆಲ್ಲ ಭರವಸೆಯ ಮತುಗಳಿಂದ ಸಂತೈಸುತ್ತಾನೆ.
ಇಂಥಹ ಪ್ರೀತಿ ಬೇರೆ ಯಾರಿಗೆ ತಾನೆ ಸಿಗೋದಕ್ಕೆ ಸಾಧ್ಯ? ಅಂದುಕೊಂಡಳು. 
ಸಂಜೆಗತ್ತಲು ಆವರಿಸುತ್ತಿದ್ದಂತೆ ಇಬ್ಬರು ಮನೆಯ ಕಡೆಗೆ ನಡೆದರು.
ಅಕ್ಷರ ಮನೆ ತಲುಪುವುದರೊಳಗೆ ಹಿತವಾದ ಕತ್ತಲು ಆವರಿಸಿಕೊಳ್ಳಲು ಪ್ರಾರಂಭಿಸಿತು.
ಮನೆಯಲ್ಲಿ ಅಪ್ಪ, ಅಮ್ಮ ಆಕೆಗಾಗಿ ಕಾದು ಕುಳಿತ್ತಿದ್ದರು.
ಈ ಹುಡುಗಿ ಬರುಬರುತ್ತಾ ಹುಡುಗರ ತರ ಹೊತ್ತಲ್ಲದ ಹೊತ್ತಿಗೆ ಮನೆಗೆ ಬಂದು ಸೇತಾ ಇದ್ದಾಳಲ್ಲ!?
ಎಂದು ರಾಜಶೇಖರ್, ಲೀಲಾವತಿ ಕಳವಳಕ್ಕೊಳಗಾದರು.
 ಅಕ್ಷರ. . , ಕೆಲ್ಸ ಮುಗಿಸಿ ಇಷ್ಟೊತ್ತು ಎಲ್ಲೋಗಿದ್ದೆ?
ಹೊತ್ತಿಗೆ ಸರಿಯಾಗಿ ಮನೆ ಸೇರ್ಕೋ ಬಾರದ?
ನೀನು ಸರಿಯಾದ ಹೊತ್ತಿಗೆ ಮನೆಗೆ ಬರದಿದ್ರೆ ನಮ್ಗೆ ದೇಹದಲ್ಲಿ ಉಸಿರೇ ನಿಂತು ಹೋದಂತಾಗುತ್ತೆ ಅಂದ ರಾಜಶೇಖರ್.
ಮಗಳು ತುಳಿಯುತ್ತಿರುವ ಹಾದಿ ಸರಿ ಇಲ್ಲ ಎಂದು ನೇರವಾಗಿ ಹೇಳುವ ಬದಲು ಪ್ರೀತಿ ತುಂಬಿದ ಮಾತಿನಲ್ಲಿ ಇನ್ನು ಮುಂದೆ ಹೊತ್ತಿಗೆ ಸರಿಯಾಗಿ ಮನೆ ಸೇರಿಕೊಳ್ಳಬೇಕೆಂಬ ಆದೇಶ ಅಡಗಿತ್ತು.
ಅದ್ಯಾಕೆ ಅಷ್ಟೊಂದು ಭಯ ಪಡ್ತಿರ?
ಅಭಿಮನ್ಯು ಜೊತೆ ರಾಜಾಸೀಟ್‌ಗೆ ಹೋಗಿದ್ದೆ.
ಬರುವಾಗ ಸ್ವಲ್ಪ ತಡ ಆಯ್ತು.
ಇನ್ನು ಮುಂದೆ ಹಾಗಾಗೋದಿಲ್ಲ.
ಬೇಸರ ಮಾಡ್ಕೋಬೇಡಿ.
ಎಂದು ಅಪ್ಪನನ್ನು ಮೆಚ್ಚಿಸುವ ಪ್ರಯತ್ನ ಮಾಡಿದಳು.
ಅಭಿಮನ್ಯು ಎಲ್ಲಿ ಮನೆಗೆ ಹೋದ್ನ.
ಪಾಪ, ಒಳ್ಳೆಯ ಹುಡ್ಗ.
ತುಂಬಾ ಕಷ್ಟದಲ್ಲಿ ಬೆಳೆದು ಬಂದು ಇಂದು ತನ್ನ ಸ್ವಂತ ಕಾಲ ಮೇಲೆ ನಿಂತ್ಕೊಂಡಿದ್ದಾನೆ.
ನನ್ಗಂತು ಅವನನ್ನ ಕಂಡ್ರೆ ತುಂಬಾನೇ ಖುಷಿ.
ಅವನ ಗಿಫ್ಟ್‌ಸೆಂಟರ್‌ಗೆ ಅವಗವಾಗ ಹೋಗ್ತಾ ಇರ್ತೇನೆ.
ಬಂದವರೊಂದಿಗೆಲ್ಲ ತುಂಬಾ ಖುಷಿಯಿಂದ ಮಾತಾಡ್ತಾನೆ.
ಅವನ ಒಳ್ಳೆಯ ಗುಣಗಳಿಂದಲೇ ಅವನು ಜೀವನದಲ್ಲಿ ಮುಂದೆ ಬಂದಿರೋದು ರಾಜಶೇಖರ್ ಅಭಿಮನ್ಯುವಿನ ಗುಣಗಾನದಲ್ಲಿ ತೊಡಗಿದರು.
ಚೆನ್ನಾಗಿ ಮಾತಾಡದೆ ಇನ್ನೇನು ತಾನೇ ಮಾಡ್ತಾನೆ.
ಮಾವನಾಗಬೇಕಾಗಿರುವವರ ಜೊತೆ ಪ್ರೀತಿಯಿಂದ ಮಾತಾಡದೆ ಇದ್ರೆ ನಾಳೆ ದಿನ ಹೆಣ್ಣು ಕೊಡೊಲ್ಲ ಅಂತ ಅಭಿಮನ್ಯುವಿಗೆ ಚೆನ್ನಾಗಿ ಗೊತ್ತು.
ದೊಡ್ಡ ಕಿಲಾಡಿ ಅವನು.
ಅಪ್ಪನಿಗೆ ನೈಜ ವಿಚಾರ ಗೊತ್ತಿಲ್ಲ.
ಏನೇ ಆಗಲಿ, ಅಭಿಮನ್ಯುವಿನ ಬಗ್ಗೆ ಅಪ್ಪ ಒಳ್ಳೆಯ ಅಭಿಪ್ರಾಯವನ್ನೇ ಇಟ್ಕೊಂಡಿದ್ದಾರೆ.
ಇದು ಕೊನೆತನಕವೂ ಇರಲಿ ದೇವರೇ ಎಂದು ಮನದಲ್ಲಿಯೇ ದೇವರನ್ನು ನೆನೆಯುತ್ತಾ ಪ್ರಾರ್ಥಿಸಿಕೊಂಡಳು.
ಏನು ಯೋಚ್ನೆ ಮಾಡ್ತಾ ಇದ್ದೀಯಾ?ಕೇಳಿದ ರಾಜಶೇಖರ್.
ಏನಿಲ್ಲ ಅಪ್ಪ, ಇವತ್ತು ರಾಜಾಸೀಟ್‌ಗೆ ಹೋಗಿ ಅಲ್ಲಿ ಕಳೆದ ಕ್ಷಣಗಳು ನೆನಪಿಗೆ ಬಂತು.
ಸಂಜೆ ರಾಜಾಸೀಟ್‌ನಲ್ಲಿ ಅದೆಷ್ಟೊಂದು ಜನ ತುಂಬಿಕೊಳ್ತಾರೆ ಗೊತ್ತಾ!?
ನಿಂತ್ಕೊಳ್ಲಿಕ್ಕೂ ಜಾಗ ಇರೋದಿಲ್ಲ.
ಅದಕ್ಕೆ ನಾವಿಬ್ರು ಎಡಗಡೆ ಗುಡ್ಡ ಇದೆಯಲ್ಲ… ಅಲ್ಲಿಗೆ ಹೋಗಿ ಸೂರ್ಯಾಸ್ತಮ ನೋಡ್ಕೊಂಡು ಬಂದ್ವಿ.
ಅಲ್ಲಿ ನಿಂತ್ಕೊಂಡು ಸೂರ್ಯಾಸ್ತಮ ನೋಡ್ತಾ ಇದ್ರೆ ಮನಸ್ಸಿನಲ್ಲಿರುವ ದುಗುಡವೆಲ್ಲ ದೂರವಾಗಿ ಬಿಡುತ್ತೆ.
ನೀವು ಒಂದು ದಿನ ಕೂಡ ನನ್ನ ಅಲ್ಲಿಗೆ ಕರ್ಕೊಂಡು ಹೋಗ್ಲೇ ಇಲ್ಲ.
ಬರೀ ಕಂಜೂಸು ಬೇಕಂತಲೇ ಸಿಡುಕಿದಳು.
ಆಕೆಯ ಮಾತು ಕೇಳಿ ರಾಜಶೇಖರ್‌ಗೆ ನಗು ಬಂತು.
ಯಾವ ವಿಚಾರದಲ್ಲೂ ಒಂದಿಷ್ಟು ಕೊರತೆ ಆಗದಂತೆ ಬೆಳೆಸಿದ್ದೇವೆ.
ಆದರೆ, ಇಂದು ಅಪ್ಪ ಕಂಜೂಸ್ ಅಂತಿದ್ದಾಳೆ.
ಅದೂ ಪಕ್ಕದಲ್ಲಿಯೇ ಇರುವ ರಾಜಾಸೀಟ್‌ಗೆ ಕರ್ಕೊಂಡು ಹೋಗಿಲ್ಲ ಎಂಬ ಒಂದೇ ಕಾರಣಕ್ಕೆ.
ತುಂಟಿ ಹುಡುಗಿ ಅಂದುಕೊಂಡು ಮನದೊಳಗೆ ನಕ್ಕರು. 
ನೋಡೇ. . , ಲೀಲಾವತಿ ನಿನ್ನ ಮಗಳು ನನ್ನ ಕಂಜೂಸ್ ಅಂತಿದ್ದಾಳೆ.
ಇನ್ನು ದಿನಾ ಇವಳನ್ನ ಅಭಿಮನ್ಯುವಿನ ಜೊತೆ ರಾಜಾಸೀಟ್‌ಗೆ ಕಳ್ಸೋದು ಬೇಡ.
ನಾವೇ ಕರ್ಕೊಂಡು ಹೋಗುವ.
ಇಲ್ದಿದ್ರೆ ದಿನಾ ನಮ್ಮನ್ನ ಕಂಜೂಸ್ ಅಂತ ಕರೆಯೋದಕ್ಕೆ ಶುರು ಮಾಡಿಬಿಡ್ತಾಳೆ.
ಮಾತಾಡಿ, ಮಾತಾಡಿ ಮನೆ ಹಾಳಾಗೋಯ್ತು ಅಂದುಕೊಂಡಳು.
ಒಂದ್ವೇಳೆ ಅಪ್ಪ, ಅಮ್ಮ ದಿನಾ ರಾಜಾಸೀಟ್‌ಗೆ ಬರೋದಕ್ಕೆ ಪ್ರಾರಂಭ ಮಾಡಿಬಿಟ್ಟರೆ ಅಭಿಮನ್ಯುವಿನೊಂದಿಗೆ ಸರಸ, ಸಲ್ಲಾಪಕ್ಕೆ ಬ್ರೇಕ್ ಹಾಕಿದಂತೆಯೇ ಸರಿ.
ಅವನೊಂದಿಗೆ ಭೇಟಿಯಾಗಿ ಮಾತಾಡೋದಕ್ಕೆ ಸಿಗುವ ಸಮಯವೇ ಅತ್ಯಲ್ಪ.
ಅದೂ ಹಾಳಾಗಿ ಹೋದರೆ ಏನು ಗತಿ?
ತಳಮಳಗೊಂಡ ಅಕ್ಷರ, ಅಪ್ಪನ ಆಸೆ ಕೈಗೂಡದಂತೆ ಮಾಡಬೇಕೆಂದು ನಿರ್ಧರಿಸಿದಳು.
ನೀವು ನನ್ನೊಂದಿಗೆ ರಾಜಾಸೀಟ್‌ಗೆ ಬರುವ ಅವಶ್ಯಕತೆ ಇಲ್ಲ.
ಇದುವರೆಗೂ ಒಂದೇ ಒಂದು ದಿನ ಕೂಡ ನನ್ನ ರಾಜಾಸೀಟ್‌ಗೆ ಕರ್ಕೊಂಡು ಹೋಗುವುದಕ್ಕೆ ಮನಸ್ಸು ಮಾಡದವರು ಇದೀಗ ಅಲ್ಲಿಗೆ ಬಂದು ನನ್ನ ತಲೆ ಹಾಳು ಮಾಡೋದಕ್ಕಿಂತ ಮನೆಯಲ್ಲಿರುವುದೇ ವಾಸಿ.
ನಾನು ಅಭಿಮನ್ಯುವಿನ ಜೊತೆ ಹೋಗ್ತೇನೆ.
ನೀವೇನು ಬರುವ ಅವಶ್ಯಕತೆ ಇಲ್ಲ ಎಂದು ಅಪ್ಪ ರಾಜಾಸೀಟ್‌ಗೆ ಬರುವುದನ್ನು ತಡೆಯಲು ನಯವಾದ ತಿರಸ್ಕಾರದ ಮಾತುಗಳನ್ನಾಡಿದಳು.
ಪಾಪ, ಆ ಹುಡುಗನ್ನ ದಿನಾ ರಾಜಾಸೀಟ್‌ಗೆ ಕರ್ಕೊಂಡೋಗಿ ಅವನ ತಲೆ ಯಾಕೆ ಹಾಳು ಮಾಡ್ತಾ ಇದ್ದೀಯ.
ಮೊದ್ಲೇ ನೀನು ಬಾಯಿ ಬಡ್ಕಿ.
ನಿನ್ನ ಮಾತೆಲ್ಲ ಹೇಗೆ ಸಹಿಸಿಕೊಂಡು ಇರ್ತಾನೋ ಆ ದೇವರೊಬ್ಬನಿಗೆ ಮಾತ್ರ ಗೊತ್ತು.
ನಿನ್ಗಂತು ಮಾಡ್ಲಿಕ್ಕೆ ಕೆಲ್ಸ ಇಲ್ಲ.
ಆ ಹುಡುಗನನ್ನೂ ಕೆಲ್ಸ ಮಾಡೋದಕ್ಕೆ ಬಿಡೋದಿಲ್ಲ.
ಬಡ ಹುಡುಗ.
ಸಣ್ಣ ವಯಸ್ಸಿನಲ್ಲಿ ದುಡಿದು ಒಂದಷ್ಟು ಸಂಪಾದನೆ ಮಾಡ್ಲಿ ಬಿಡು.
ನೀನು ಅವನೊಂದಿಗೆ ಸುತ್ತಾಡುವುದನ್ನು ಜನ ನೋಡಿದ್ರೆ ಏನಂದುಕೊಳ್ಳೋದಿಲ್ಲ!?
ಒಂದ್ಸಲ ಜನರ ಬಾಯಿಗೆ ಬಿದ್ರೆ ಇನ್ನು ದೇವರೇ ಕಾಪಾಡ್ಬೇಕು.
ನೀವಿಬ್ಬರು ಒಳ್ಳೆಯ ಸ್ನೇಹಿತರು ಅಂತ ನಮ್ಗೆ ಗೊತ್ತು.
ಆದರೆ, ಸಮಾಜ ಹಾಗೆ ನೋಡೋದಿಲ್ಲ.
ಇದರಿಂದ ಇಬ್ಬರ ಭವಿಷ್ಯನೂ ಕೂಡ ಹಾಳಾಗುತ್ತೆ.
ಇಬ್ರು ದಿನಾ ರಾಜಾಸೀಟ್‌ಗೆ ಹೋಗದೆ ಇರೋದೇ ವಾಸಿ.
ಹಾಗೊಂದ್ವೇಳೆ ಹೋಗ್ಬೇಕೂಂತ ಅನ್ನಿಸಿದ್ರೆ ಅಪ್ಪನೊಂದಿಗೆ ಹೋಗು ಅಭಿಮನ್ಯುವನ್ನು ದಿನಾ ರಾಜಾಸೀಟ್‌ನಲ್ಲಿ ಭೇಟಿಯಾಗುವುದಕ್ಕೆ ಸಂಬಂಧಿಸಿದಂತೆ ಮನದೊಳಗಿದ್ದ ಅತೃಪ್ತಿಯನ್ನು ಮೊದಲ ಬಾರಿಗೆ ಹೊರಗೆಡವಿದರು ಲೀಲಾವತಿ.
ಅಮ್ಮನ ಮಾತು ಕೇಳಿ ಒಂದು ಕ್ಷಣ ಕಳವಳಗೊಂಡಳು.
ಪ್ರೀತಿಯ ತೇರನ್ನೇರಿ ಹೊರಟವರಿಗೆ ಇಂತಹ ಮಾತು ರುಚಿಸುವುದಾದರೂ ಹೇಗೆ?
ಸಾವು ಬಂದು ಕದವ ತಟ್ಟಿದರೂ ಕೂಡ ನಿಂತ್ಕೋ ನಮ್ಮಿಬ್ಬರ ಪ್ರೀತಿ ಇನ್ನೂ ಪೂರ್ಣಗೊಂಡಿಲ್ಲ ಅನ್ನುವಷ್ಟು ಎದೆಗಾರಿಕೆ ಇರುವ ವಯಸ್ಸು.
ಇನ್ನು ಸಣ್ಣಪುಟ್ಟ ಸಲಹೆಗಳನ್ನು ಒಪ್ಪಿಕೊಳ್ಳಲು, ಸಣ್ಣಪುಟ್ಟ ಬೆದರಿಕೆಗಳಿಗೆ ಅಂಜಲು ಮನಸ್ಸು ಸುತರಾಂ ಸಿದ್ಧವಿಲ್ಲ.
ಈಗ ಏನಿದ್ದರು ಕೇಳುವುದು ಕೇವಲ ಹೃದಯದ ಭಾಷೆಯನ್ನಷ್ಟೆ.
ಹೃದಯದಿಂದ ಹೊರ ಹೊಮ್ಮುವ ಪಿಸುಮಾತು, ಕಣ್ಣಲ್ಲಿ ಕಣ್ಣಿಟ್ಟು ಆಡುವ ಭಾಷೆಗೆ ಮಾತ್ರ ಅಲ್ಲಿ ಅವಕಾಶ.
ಉಳಿದ ವಿಚಾರಗಳಿಗೆಲ್ಲ ಅಪ್ಪಣೆ ಇಲ್ಲದೆ ಪ್ರವೇಶವಿಲ್ಲ ಎಂಬ ನಾಮಫಲಕವನ್ನು ಆಕೆ ಎಂದೋ ಮನದೊಳಗೆ ಅಳವಡಿಸಿಕೊಂಡಿದ್ದಳು.
ಅಪ್ಪನೇ ಸ್ವಲ್ಪವಾಸಿ.
ಆಧುನಿಕ ಪ್ರಪಂಚಕ್ಕೆ ಹೊಂದಿಕೊಂಡಿದ್ದಾರೆ.
ಅಮ್ಮ ಹಳ್ಳಿ ಗುಗ್ಗು.
ಒಂದು ಹುಡುಗನೊಂದಿಗೆ ಒಂದು ಹುಡುಗಿ ಸುತ್ತಾಡಿಬಿಟ್ರೆ ಏನ್ ಮಹಾ ನಡೆಯಬಾರದ್ದು ನಡೆದು ಹೋಗುತ್ತೆ?
ಆ ಕಾಲದಲ್ಲಿ ಅಪ್ಪ, ಅಮ್ಮನನ್ನ ಹೇಗೆ ತಾನೇ ಪ್ರೀತಿ ಮಾಡಿ ಮದ್ವೆಯಾದ್ರೋ… ಆ ದೇವರೊಬ್ಬನಿಗೆ ಮಾತ್ರ ಗೊತ್ತು.
ಒಂದು ಕಿಲೋಮೀಟರ್ ದೂರದಲ್ಲಿ ಕೂತ್ಕೊಂಡು ಲವ್ ಮಾಡಿರಬಹುದು ಎಂದು ಮನದೊಳಗೆ ಮಾತನಾಡಿಕೊಂಡು ನಕ್ಕಳು.
ಅಪ್ಪ ನೀವಾದ್ರೂ ಸ್ವಲ್ಪ ಅಮ್ಮನಿಗೆ ಬುದ್ಧಿ ಹೇಳ್ಬಾದಾ?
ಎಂದು ಮಾತು ಶುರು ಮಾಡಿದ ಅಕ್ಷರ ದೊಡ್ಡ ಭಾಷಣ ಬಿಗಿಯಲು ಅಣಿಯಾದವಳಂತೆ ಸೋಫಾದಿಂದ ಮೇಲೆದ್ದು ನಿಂತಳು.
ಅಮ್ಮ, ನಾನು ಹಾದಿ ಬೀದಿಯಲ್ಲಿ ಹೋಗೋ ಹುಡುಗರ ಜೊತೆ ರಾಜಾಸೀಟ್‌ಗೆ ಹೋಗ್ತಾ ಇಲ್ಲ.
ಅಭಿಮನ್ಯು ಎಂತಹ ಹುಡುಗ ಅಂತ ಅಪ್ಪನಿಗೆ ಗೊತ್ತಿದೆ.
ಈಗ ತಾನೇ ಅಭಿಮನ್ಯುವನ್ನು ಹೊಗಳಿ ಅಪ್ಪ ಭಾಷಣ ಬಿಗಿದಿದ್ದಾರೆ.
ಅವನ ಮೇಲೆ ನನ್ಗೆ ನಂಬಿಕೆ ಇದೆ.
ಅವನೊಂದಿಗೆ ಮಾತ್ರ ರಾಜಾಸೀಟ್‌ಗೆ ಹೋಗ್ತೇನೆ.
ಸ್ವಲ್ಪ ಹೊತ್ತು ನನ್ನೊಂದಿಗೆ ರಾಜಾಸೀಟ್‌ನಲ್ಲಿ ಕಾಲ ಕಳೆದರೆ ಅವನ ವ್ಯಾಪಾರ ವಹಿವಾಟಿಗೇನು ತೊಂದರೆ ಆಗೋದಿಲ್ಲ.
ಅಂಗಡಿ ನೋಡ್ಕೊಳ್ಳೋದಕ್ಕೆ ಹುಡುಗರು ಇದ್ದಾರೆ.
ಅವನಿಗೇನು ಅಲ್ಲಿ ಕೆಲ್ಸ ಇಲ್ಲ.
ಯಾವುದೇ ವ್ಯಕ್ತಿ ಜಾಸ್ತಿ ಹಣ ಮಾಡ್ಲಿಕ್ಕೆ ಹೋಗ್ಬಾರದ್ದು.
ಹಣದ ಮದ ತಲೆಗೇರಿದೊಡನೆ ಮಾನವೀಯತೆ ಮರೆಯಾಗಿ ಬಿಡುತ್ತೆ.
ಅದ್ಕೆ ನನ್ಗೆ ಅಭಿಮನ್ಯು ಶ್ರೀಮಂತನಾಗೋದು ಇಷ್ಟವಿಲ್ಲ.
ಇವತ್ತು ಪ್ರೀತಿ, ವಾತ್ಸಲ್ಯಗಳೇನಾದ್ರು ಉಳಿದಿದ್ರೆ ಅದು ಬಡ ಮತ್ತು ಮಧ್ಯಮ ವರ್ಗದವರಲ್ಲಿ ಮಾತ್ರ.
ಪ್ರೀತಿ, ವಿಶ್ವಾಸಗಳೆಲ್ಲ ಶ್ರೀಮಂತರ ಮನೆಯ ಹೊಸ್ತಿಲು ದಾಟಿ ಹೋಗಿ ಬಿಟ್ಟಿದೆ.
ಶ್ರೀಮಂತರು ಎಷ್ಟೇ ದುಡಿದು ಸಂಪಾದಿಸಿಟ್ಟರೂ ಅವರಿಗೆ ನೆಮ್ಮದಿ ಇರೋದಿಲ್ಲ.
ಆದರೆ ಒಬ್ಬ ಬಡವ ಶ್ರೀಮಂತರ ಹೊಲದಲ್ಲಿ ದುಡಿದು ದಣಿದು ಬಂದು ರಾತ್ರಿ ಒಂದಷ್ಟು ಗಂಜಿ ಕುಡಿದು ಸುಖನಿದ್ರೆ ಮಾಡ್ತಾನೆ.
ಆದರೆ ಅಂಥಹ ಸುಖ ನಿದ್ರೆ ಶ್ರೀಮಂತರಿಗೆ ಬರೋದಿಲ್ಲ.
ಅದಕ್ಕೂ ನಿದ್ರೆ ಮಾತ್ರೆ ಬೇಕು.
ಹೇಳೋದಕ್ಕೆ ಇಂಥಹ ನೂರಾರು ವಿಚಾರಗಳಿವೆ.
ಆದರೆ ಅದನ್ನೆಲ್ಲ ಹೇಳೋದಕ್ಕೆ ನನ್ಗೆ ತಾಳ್ಮೆ, ಸಮಯ ಎರಡೂ ಇಲ್ಲ.
ನನ್ಗೆ ತುಂಬನೇ ಹೊಟ್ಟೆ ಹಸಿತ್ತಾ ಇದೆ.
ಬೇಗ ಊಟ ಕೊಡು ರಾಜಾಸೀಟ್ ಭೇಟಿಯನ್ನು ಸಮರ್ಥಿಸಿಕೊಳ್ಳುವುದರೊಂದಿಗೆ ಅಮ್ಮನ ಮನಸ್ಸನ್ನು ಬೇರೊಂದು ವಿಷಯದ ಕಡೆಗೆ ಕೊಂಡೊಯ್ಯುವ ಪ್ರಯತ್ನ ಮಾಡಿದಳು.
ಮೊದ್ಲು ಸ್ನಾನ ಮಾಡ್ಕೊಂಡು ಬಾ, ಹಾದಿ ಬೀದಿ ಸುತ್ಕೊಂಡು ಮೈಯೆಲ್ಲಾ ಮಣ್ಣು ಮಾಡ್ಕೊಂಡು ಬಂದಿದ್ದೀಯ.
ಸ್ನಾನ ಮಾಡ್ಕೊಂಡು ಬಂದ ನಂತರ ಅಪ್ಪನೊಂದಿಗೆ ಕೂತ್ಕೊಂಡು ಊಟ ಮಾಡು ಅಂದ ಲೀಲಾವತಿ ಅಡುಗೆ ಮನೆಯ ಕಡೆಗೆ ನಡೆದರು.
ಸ್ನಾನ ಮುಗಿಸಿಕೊಂಡು ಬಂದ ಅಕ್ಷರ ಅಪ್ಪನೊಂದಿಗೆ ಊಟಕ್ಕೆ ಕುಳಿತುಕೊಂಡಳು.
ಅಮ್ಮ ನೀನು ಮಾಡಿರೋ ಅಡುಗೆ ತುಂಬಾನೇ ರುಚಿಯಾಗಿದೆ.
ಹೋದ ಜನ್ಮದಲ್ಲಿ ಯಾವುದಾದ್ರು ಫೈಸ್ಟಾರ್ ಹೋಟೆಲ್‌ನಲ್ಲಿ ಕುಕ್ಕ್‌ಆಗಿ ಕೆಲಸ ಮಾಡಿರಬೇಕು.
ಅದ್ಕೆ ಇಷ್ಟೊಂದು ಶುಚಿ, ರುಚಿಯಾಗಿ ಅಡುಗೆ ತಯಾರು ಮಾಡ್ತಿಯ ಎಂದು ವಿನೋದವಾಡಿದಳು.
ಮಗಳೊಂದಿಗೆ ಮದುವೆ ವಿಚಾರ ಪ್ರಸ್ತಾಪಿಸಲು ಇದೇ ಸರಿಯಾದ ಸಮಯ.
ಮದುವೆಯ ವಿಚಾರವನ್ನು ಮೆಲ್ಲನೆ ಅವಳ ಮುಂದೆ ತೆರೆದಿಟ್ಟು ಒಪ್ಪಿಗೆ ಪಡೆಯೋದು ಸೂಕ್ತ.
ಇನ್ನು ಹೆಚ್ಚು ಕಾಲ ಕಾದು ಕುಳಿತುಕೊಳ್ಳಲು ಸಾಧ್ಯವಿಲ್ಲ.
ವಯಸ್ಸು ಮೀರುತ್ತಿದೆ.
ಈಗ ಬರುತ್ತಿರುವ ಆಫರ್‌ಗಳಲ್ಲಿ ಒಳ್ಳೆಯ ಹುಡುಗನನ್ನು ನೋಡಿ ಮಂಗಳವಾದ್ಯ ಊದಿಸಿಬಿಡಬೇಕೆಂದು ರಾಜಶೇಖರ್ ನಿರ್ಧರಿಸಿದರು.
ಅಕ್ಷರ, ನೀನು ಅಡುಗೆ ಮಾಡೋದನ್ನ ಕಲ್ತುಕೊಂಡ್ರೆ ಅಮ್ಮನ ಹೊರೆಯೂ ಕಡಿಮೆಯಾಗುತ್ತೆ.
ನೀನಿವಾಗ ಅಡುಗೆ ಮಾಡ್ಲಿಕ್ಕೆ ಕಲಿಯದೆ ಇದ್ರೆ ಗಂಡನ ಮನೆಗೆ ಹೋಗುವಾಗ ಕಷ್ಟ ಎದುರಿಸ್ತಿಯ ಅಷ್ಟೆ ಮಗಳಿಗೆ ಉಪದೇಶ ನೀಡಿದರು.
ಸಾಕು ನಿಲ್ಸಪ್ಪ ನಿಮ್ಮ ಉಪದೇಶ.
ನನ್ಗೆ ಸಿಗೋ ಗಂಡ ಒಳ್ಳೆಯವನಾಗಿತಾರ್ನೆ.
ಅವನು ನನ್ಗೆ ಯಾವುದೇ ಕಷ್ಟ ಕೊಡೋದಿಲ್ಲ.
ಹಾಗಂತ ನನ್ನ ಮನಸ್ಸು ಹೇಳ್ತಾ ಇದೆ.
ಅದು ಸತ್ಯವೂ ಕೂಡ ಆಗುತ್ತೆ.
ನೀವು ನೋಡ್ತಾ ಇರಿ.
ಎಂದು ತುಂಬಾ ವಿಶ್ವಾಸ ದಿಂದ ಬೀಗಿದಳು.
ದೇವರು ನೀನಂದುಕೊಂಡಂತೆ ನಡೆಸಿಕೊಟ್ರೆ ನಮ್ಗೆಲ್ಲ ಸಂತೋಷ.
ಅಪ್ಪ, ಅಮ್ಮ ಆದವರು ಮಕ್ಕಳ ಸುಖವನ್ನಲ್ಲದೆ ಬೇರೇನು ತಾನೇ ಬಯಸೋದಕ್ಕೆ ಸಾಧ್ಯ ಹೇಳು?
ನಿನ್ಗೆ ಒಂದೊಳ್ಳೆಯ ಹುಡುಗನನ್ನು ನೋಡಿ ಮದ್ವೆ ಮಾಡೋದಕ್ಕೆ ಅಲ್ಲಿ ಇಲ್ಲಿ ಸಾಕಷ್ಟು ವಿಚಾರಿಸ್ತಾ ಇದ್ದೇವೆ.
ಆದ್ರೆ, ಒಳ್ಳೆಯ ಹುಡುಗರು ಸಿಕ್ಕಿದ್ರೂ ಅವರ ಜಾತಕ ನಿನ್ನ ಜಾತಕದೊಂದಿಗೆ ಹೊಂದಿಕೆಯಾಗ್ತಾ ಇಲ್ಲ.
ಇನ್ನು ಕೆಲವರು ನಮ್ಮ ಆಸ್ತಿ, ಅಂತಸ್ತಿಗೆ ಹೊಂದಾಣಿಕೆಯಾಗ್ತಾ ಇಲ್ಲ.
ಏನ್ಮಾಡೋದೆಂಬ ಚಿಂತೆ ಕಾಡ್ತಾ ಇದೆ.
ರಾಜಶೇಖರ್ ತುಂಬಾ ದುಃಖಿತರಾದವರಂತೆ ನಟಿಸಿದರು.
ಮದುವೆ ಎಂಬ ಮೂರಕ್ಷರ ಸದ್ಯಕ್ಕಂತೂ ಕೇಳೋದಕ್ಕೆ ಆಕೆಗೆ ಸುತಾರಂ ಇಷ್ಟವಿಲ್ಲ.
ಅಭಿಮನ್ಯು ಎಂಬ ಮುದ್ದಾದ ಹುಡುಗನನ್ನು ಮನದೊಳಗೆ ಬೆಚ್ಚಗೆ ಬಚ್ಚಿಟ್ಟುಕೊಂಡಿರುವುದೇ ಅದಕ್ಕೆ ಕಾರಣ.
ಆ ವಿಚಾರವನ್ನು ಅಪ್ಪ, ಅಮ್ಮನ ಮುಂದೆ ತೆರೆದಿಡುವುದಾದರೂ ಹೇಗೆ?
ಗೊಂದಲದಲ್ಲಿ ತೊಳಲಾಡಿದಳು.
ನನ್ಗಂತೂ ಸದ್ಯಕ್ಕೆ ಯಾವುದೇ ಹುಡುಗರ ಜಾತಕ ಹೊಂದಾಣಿಕೆ ಆಗದಿದ್ರೆ ಸಾಕು.
ಈಗ ನನ್ಗೆ ಮದ್ವೆಯಾಗೋ ಮನಸ್ಸಿಲ್ಲ.
ಸ್ವಲ್ಪ ವರ್ಷ ಈ ಮನೆಯಲ್ಲಿಯೇ ಹಾಯಾಗಿ ಇರ್ತೇನೆ.
ಅದು ನಿಮ್ಗೆ ಇಷ್ಟ ಇಲ್ಲ ಅಂದ್ರೆ ಈಗ್ಲೇ ಹೇಳಿ ಬಿಡಿ ಎಲ್ಲಿಗಾದ್ರು ಹೊರಟೋಗ್ತಿನಿ ಅಂದ ಅಕ್ಷರಳ ಕಣ್ಗಳಲ್ಲಿ ನೀರು ತುಂಬಿಕೊಂಡಿತು.
ಮಗಳ ದುಃಖವನ್ನು ಕಂಡು ಇಬ್ಬರು ಕಳವಳಗೊಂಡು ಆಕೆಯನ್ನು ಸಂತೈಸಲು ಮುಂದಾದರು.
ಇಷ್ಟೊಂದು ಸಣ್ಣ ವಿಷಯಕ್ಕೆಲ್ಲ ಯಾರಾದ್ರು ಅಳ್ತಾರಾ?
ನೀನು ಈ ಮನೆಯಲ್ಲಿ ಇರ್ಬಾದು ಅಂತ ನಾವ್ಯಾರು ಹೇಳ್ಲಿಲ್ಲ.
ನೀನು ಈ ಮನೆಯಲ್ಲಿ ಸದಾ ನಗು ನಗುತ್ತಾ ಇಬೇಕು.
ಅದೇ ನಮ್ಮ ಆಸೆ ಕೂಡ.
ಆದರೆ, ಒಂದಲ್ಲಾ ಒಂದು ದಿನ ನೀನು ಮದ್ವೆ ಆಗ್ಲೇ ಬೇಕಲ್ಲ.
ಜೀವನ ಪರ್ಯಂತ ಹೀಗೆನೇ ಕಾಲ ಕಳೆಯೋದಕ್ಕೆ ಸಾಧ್ಯನಾ ಹೇಳು?
ನೀನು ಮದ್ವೆ ವಿಚಾರದಲ್ಲಿ ಬೇಸರ ಮಾಡ್ಕೋ ಬೇಡ.
ನಿನ್ಗೆ ಯಾವತ್ತು ಇಷ್ಟವಾಗುತ್ತೋ ಆವಾಗ ಬಂದು ಹೇಳು.
ಮದ್ವೆ ಮಾಡಿಸ್ತೇವೆ.
ಈಗ ಚೆನ್ನಾಗಿ ಊಟ ಮಾಡು ಎಂದು ಲೀಲಾವತಿ ಮಗಳನ್ನು ಸಂತೈಸಿದರು.
ನನ್ಗೆ ನೀವು ಬೇಡ, ನಿಮ್ಮ ಊಟನೂ ಬೇಡ.
ನನ್ನ ಒಬ್ಬೊಂಟಿಯಾಗಿಲಿಕ್ಕೆ ಬಿಡಿ ಎಂದು ಸಿಡುಕಿ ಊಟವನ್ನು ಅರ್ಧದಲ್ಲಿಯೇ ಬಿಟ್ಟು ಸಿಡುಕುತ್ತಲೇ ಕೈತೊಳೆದುಕೊಂಡು ಬೆಡ್‌ರೂಂ ಕಡೆಗೆ ನಡೆದಳು.
ಮನದಲ್ಲಿ ಮೆಲ್ಲನೆ ಆತಂಕ ಕವಿದುಕೊಳ್ಳಲು ಪ್ರಾರಂಭಿಸಿತು.
ತುಟಿಗಳು ಕಂಪಿಸತೊಡಗಿತು, ಹಣೆಯಲ್ಲಿ ಮೆಲ್ಲನೆ ಬೆವರ ಹನಿ ಕಾಣಿಸಿಕೊಳ್ಳಲು ಪ್ರಾರಂಭಿಸಿತು.
ಆಗಾಗ್ಗೆ ಮುಖ ಒರೆಸಿಕೊಳ್ಳುತ್ತಾ ನನಗೇನು ಆಗಿಲ್ಲವೆಂದು ಇದ್ದು ಬಿಡಲು ಪ್ರಯತ್ನಿಸುತ್ತಿದ್ದಳು.
ಆದರೆ, ಪರಿಸ್ಥಿತಿ ಆಕೆಯನ್ನು ಮತ್ತಷ್ಟು ಆತಂಕಕ್ಕೆ ದೂಡುವ ಪ್ರಯತ್ನ ಮಾಡುತ್ತಲೇ ಇತ್ತು.
ಪ್ರೀತಿ ಎಲ್ಲಿ ಕೈ ಜಾರಿ ಹೋಗಿ ಬಿಡುತ್ತದೆಯೋ.
ಬಲ್ಲವರಾರು?ಎಂದು ಮನಸ್ಸು ಅಂದುಕೊಳ್ಳುತ್ತಿತ್ತು.
ಕ್ಷಣ ಮಾತ್ರದಲ್ಲಿ ಮನಸ್ಸು ಬದಲಾಯಿಸಿಕೊಂಡು ಇಲ್ಲ ಹಾಗಾಗಲು ಬಿಡಬಾರದೆಂದು ಶಪಥ ಕೈಗೊಳ್ಳುತ್ತಿದ್ದಳು.
ಹಾಗೊಂದ್ವೇಳೆ ಅಪ್ಪ, ಅಮ್ಮ ಬಲವಂತ ಮಾಡಿ ಮದ್ವೆ ಮಾಡಿಸಿ ಬಿಟ್ರೆ…?
ಮತ್ತೆ ಮತ್ತೆ ಮನದೊಳಗೆ ಪ್ರಶ್ನೆಗಳು ಕಾಡತೊಡಗಿದವು.
ಅಭಿಮನ್ಯು ನಾಲ್ಕೈದು ವರ್ಷ ಮದ್ವೆಯ ಮಾತೇ ಆಡ್ಬೇಡ ಅಂತಿದ್ದಾನೆ. 
ಮದ್ವೆ. . ಮದ್ವೆ… ಅಂತ ಅಪ್ಪ, ಅಮ್ಮ ಬಾಯಿಬಡ್ಕೊಳ್ತಾ ಇದ್ದಾರೆ.
ಒಂದ್ವೇಳೆ ಪ್ರೀತಿ ಕೈ ಜಾರಿ ಹೋದರೆ?
ಮತ್ತದೇ ಪ್ರಶ್ನೆ ಮನದೊಳಗಿಂದ ತೂರಿಬಂತು.
ಯಾರಿಗೂ ಕೇಳಿಸದಂತೆ ಸದ್ದುಮಾಡದೆ ಅಳತೊಡಗಿದಳು.
ನೋವು ನುಂಗಿಕೊಂಡೇ ರಾತ್ರಿ ಪೂರ ಕಳೆದಳು.
ರಾತ್ರಿಪೂರ ನಿದ್ರೆ ಇಲ್ಲದೆ ಕಣ್ಣು ಕೆಂಪಾಗಿತ್ತು.
ಏನೋ ಕಳೆದುಕೊಳ್ಳುತ್ತೇನೆ ಎಂಬಂಥಹ ಮುಖಭಾವ.
ಮೊಗದಲ್ಲಿ ನಗು ಮಾಯವಾಗಿ ದುಃಖ ಮಡುಗಟ್ಟಿ ನಿಂತಿತು.
ಬೆಳಗ್ಗಿನ ಸೂರ್ಯನ ಹೊಂಗಿರಣ ಮನೆಯ ಹೊಸ್ತಿಲು ತುಳಿದರೂ ಆಕೆಗೆ ಮಂಚದಿಂದ ಮೇಲೇಳಲು ಮನಸ್ಸಾಗಲಿಲ್ಲ.
ಸೂರ್ಯ ಬೆಳದಿಂಗಳನ್ನು ಸರಿಸುವ ಮೊದಲೇ ಎದ್ದು ಶುಚಿಯಾಗಿ ಲವಲವಿಕೆ ಯಿಂದ ಓಡಾಡುತ್ತಿದ್ದ ಆಕೆಯಲ್ಲಿಂದು ಆತಂಕ ತುಂಬಿಕೊಂಡಿದೆ.
ಮುಂದೇನು?ಎಂಬ ಪ್ರಶ್ನೆಯನ್ನು ಮುಂದಿಟ್ಟುಕೊಂಡು ಮಂಚದಿಂದ ಮೇಲೇಳದೆ ಅಂಗಾತ ಮಲಗಿ ಯೋಚನೆಯಲ್ಲಿ ಮುಳುಗಿದಳು.
ಬೆಳಗ್ಗೆ ಸಾಕಷ್ಟು ಸಮಯ ಕಳೆದರೂ ಕೊಠಡಿಯಿಂದ ಅಕ್ಷರ ಹೊರ ಬಾರದನ್ನು ಕಂಡು ಲೀಲಾವತಿ ಕಂಗಾಲಾದರು.
ಏನಾದರು ಅನಾಹುತ ಮಾಡಿಕೊಂಡು ಬಿಟ್ಟಳೋ ಎಂಬ ಆತಂಕದೊಂದಿಗೆ ದಡಬಡಾಯಿಸುತ್ತಾ ಕೊಠಡಿಯ ಕಡೆಗೆ ನಡೆದರು.
ಅಕ್ಷರ ಇನ್ನೂ ಮಲಗಿಯೇ ಇದ್ದಳು.
ಮಂಚದ ಒಂದು ಬದಿಯಲ್ಲಿ ಕುಳಿತುಕೊಂಡ ಲೀಲಾವತಿ ಪ್ರೀತಿಯಿಂದ ಮಗಳ ಹಣೆಗೊಂದು ಮುತ್ತು ನೀಡಿ ನಿದ್ರೆ ಮಾಡಿದ್ದು ಸಾಕಿನ್ನು, ಬೇಗ ಎದ್ದು ರೆಡಿಯಾಗು.
ಹೆಣ್ಮಕ್ಕಳು ಇಷ್ಟೊತ್ತು ಮಲ್ಕೊಂಡು ಇಬಾದು.
ಬೇಗ ಎದ್ದೇಳು.
ಕಚೇರಿಗೆ ಹೋಗೋ ಹೊತ್ತಾಯ್ತು.
ನಿನ್ಗೆ ಇಷ್ಟವಾದ ಅಕ್ಕಿ ರೊಟ್ಟಿ ಮಾಡಿಟ್ಟಿದ್ದೇನೆ.
ಹೊತ್ತು ಕಳೆದು ಹೋದರೆ ರುಚಿ ಇರೋದಿಲ್ಲವೆಂದು ಮಗಳನ್ನು ಎಬ್ಬಿಸಲು ಪ್ರಯತ್ನಿಸಿದರು.
ಜೀವನದ ರುಚಿಯೆಲ್ಲ ಕಳೆದು ಹೋಗುವ ಹೊತ್ತಿನಲ್ಲಿ ತಿಂಡಿಯ ರುಚಿ ಕಳೆದು ಹೋದರೇನಂತೆ ಎಂದು ಅಕ್ಷರ ಮಂಚ ಬಿಟ್ಟು ಮೇಲೇಳಲು ಮನಸ್ಸು ತೋರಲಿಲ್ಲ.
ನನ್ಗೇನು ಬೇಡ.
ಸ್ವಲ್ಪ ಸಮಯ ಒಬ್ಬೊಂಟಿಯಾಗಿ ಇರೋದಕ್ಕೆ ಬಿಡಿ.
ಯಾಕೋ ಮನಸ್ಸೇ ಸರಿಯಿಲ್ಲ.
ನಾನು ಇವತ್ತು ಕಚೇರಿಗೆ ಹೋಗೊಲ್ಲ.
ಸ್ವಲ್ಪ ಹೊತ್ತು ಮಲ್ಕೋತ್ತಿನಿ ಎಂದು ಮುಖಕ್ಕೆ ಕಂಬಳಿ ಹೊದ್ದುಕೊಂಡಳು.
ಹುಚ್ಚುಡ್ಗಿ ಮದ್ವೆ ಅಂದ ತಕ್ಷಣ ಮುಖ ಊದಿಸಿಕೊಂಡು ಕೂತಿದ್ದೀಯಲ್ಲ.
ಮದ್ವೆ ಅಂದ ತಕ್ಷಣ ಪ್ರಾರಂಭದಲ್ಲಿ ಆತಂಕ, ನಾಚಿಕೆ ಇದ್ದೇ ಇರುತ್ತೆ.
ಅದು ಕೆಲ ಸಮಯದ ನಂತರ ಮಾಯವಾಗಿ ಬಿಡುತ್ತೆ.
ನೀನೇನು ಚಿಂತೆ ಮಾಡ್ಬೇಡ.
ನಿನ್ನ ಮನಸ್ಸಿಗೆ ಹಿಡಿಸಿದ ಹುಡುಗನನ್ನೇ ನೋಡಿ ಮದ್ವೆ ಮಾಡಿಸ್ತೇವೆ.
ನಿನ್ನ ಒಪ್ಪಿಗೆ ಇಲ್ಲದೆ ಮದ್ವೆ ಮಾಡೋದಕ್ಕೆ ಸಾಧ್ಯನಾ ಹೇಳು?
ಲೀಲಾವತಿ ಹಿತವಾದ ಮಾತುಗಳಿಂದ ಮಗಳ ಮನಸ್ಸು ಗೆಲ್ಲುವ ಪ್ರಯತ್ನ ನಡೆಸುತ್ತಿರುವಾಗ ಮನೆಯ ಬಾಗಿಲನ್ನು ಯಾರೋ ಬಡಿದಂತಾಯಿತು. 
ಅಮ್ಮವ್ರೇ…. ಹೊರಗಿನಿಂದ ಮನೆಯ ಆಳು ಕರಿಯನ ಧ್ವನಿ ಕೇಳಿಸಿತು.
ಅಕ್ಷರ ಎದ್ದು ಹೋಗಿ ಬಾಗಿಲು ತೆರೆದು ಏನು ಬೇಕೆಂದು ವಿಚಾರಿಸಿದಳು.
ಅಮ್ಮಾವ್ರೇ ಯಜಮಾನ್ರು ಇಲ್ವ…?
ಇದ್ದಾರೆ ಅಂದ ಅಕ್ಷರ ಅಪ್ಪನನ್ನು ಕೂಗಿ ಕರೆದಳು.
ಮನೆಯೊಳಗೆ ಕಾಫಿ ಹೀರುತ್ತಾ, ದಿನ ಪತ್ರಿಕೆ ಓದುತ್ತಾ ಕುಳಿತ್ತಿದ್ದ ರಾಜಶೇಖರ್ ಮಗಳ ಕರೆ ಕೇಳಿ ಬಂದರು.
ಮನೆಯ ಹೊಸ್ತಿಲ ಬಳಿ ಕರಿಯ ನಿಂತಿದ್ದ.
ಏನ್ ಕರಿಯ, ಬೆಳಗ್ಗೆ ಬೆಳಗ್ಗೆನೇ ಮನೆ ಕಡೆ ಬಂದು ಬಿಟ್ಟಿದ್ದೀಯ?
ಮನೆಗೆ ಬಂದ ವಿಚಾರ ಕೇಳಿದರು ರಾಜಶೇಖರ್.
ಕರಿಯ ಸಂಕೋಚದಿಂದ ಏನಿಲ್ಲ ಯಜಮಾನ್ರೇ… ನಿನ್ನೆ ಮಗಳನ್ನ ನೋಡೋದಕ್ಕೆ ಹುಡುಗನ ಕಡೆಯವರು ಬಂದಿದ್ರು.
ಎರಡು ಕಡೆ ಒಪ್ಪಿಗೆ ಆಯ್ತು.
ಮುಂದಿನ ತಿಂಗಳೊಳಗೆ ಮದ್ವೆ ಮಾಡಿಕೊಡ್ಬೇಕೂಂತ ಗಂಡಿನ ಕಡೆಯವರು ಕೇಳ್ಕೊಂಡಿದ್ದಾರೆ.
ಏನೋ ಒಂದಷ್ಟು ನಿಮ್ಮ ಹೊಲದಲ್ಲಿ ದುಡಿದು ಮಗಳ ಮದ್ವೆಗೆ ಕಾಸು ಕೂಡಿಟ್ಟಿದ್ದೇನೆ.
ಅದು ಮಗಳಿಗೆ ಒಡವೆ ಕೊಂಡ್ಕೊಳ್ಳೋದಕ್ಕೆ ಸಾಕಾಗುತ್ತೆ.
ಒಡವೆ ಕೊಂಡುಕೊಂಡ್ರೆ ಮದ್ವೆ ನಡೆಸೋದಕ್ಕೆ ಹಣ ಸಾಕಾಗೋದಿಲ್ಲ.
ಇರೋ ಒಬ್ಬಳೇ ಮಗಳನ್ನ ಬರಿಗೈಯಲ್ಲಿ ಕಳಿಸೋದಕ್ಕೆ ಮನಸಾಗ್ತಾ ಇಲ್ಲ.
ಅದಕ್ಕೆ ನೀವು ದೊಡ್ಡ ಮನಸ್ಸು ಮಾಡಿ ಮದ್ವೆಗೆ ಒಂದೈವತ್ತು ಸಾವಿರ ರೂಪಾಯಿ ಕೊಟ್ಟರೆ ದೊಡ್ಡ ಉಪಕಾರ ಆದಿತ್ತು ವಿನಯದಿಂದ ಕೇಳಿಕೊಂಡ.
ಕರಿಯನ ಮಾತು ರಾಜಶೇಖರ್‌ಗೆ ರುಚಿಸಲಿಲ್ಲ.
ಬಡವ ಇಷ್ಟೊಂದು ದೊಡ್ಡ ಮಟ್ಟಕ್ಕೆ ಯೋಚಿಸಬಾರದು.
ಏನೋ ಇರುವ ವ್ಯವಸ್ಥೆಯಲ್ಲಿ ಮದುವೆ ಮಾಡಿ ಮುಗಿಸೋದು ಬಿಟ್ಟು ಸಾಲ ಕೇಳೋದಕ್ಕೆ ಬಂದಿದ್ದಾನೆ.
ಸಾಲ ಕೊಟ್ಟರೆ ಅದು ವಾಪಾಸಾಗುವುದು ಅಷ್ಟಕಷ್ಟೆ.
ಈಗಾಗಲೇ ಕೊಟ್ಟ ಸಾಲ ಬೆಟ್ಟದಷ್ಟು ಬೆಳೆದಿದೆ.
ಇನ್ನು ಅದರ ಮೇಲೆ ಸಾಲಕೊಟ್ಟರೆ ನಷ್ಟವೇ ಹೆಚ್ಚು ಎಂದು ಲಾಭ-ನಷ್ಟದ ಲೆಕ್ಕಾಚಾರದಲ್ಲಿ ಸ್ವಲ್ಪ ಹೊತ್ತು ತೊಡಗಿದ ನಂತರ ಕರಿಯನಿಗೆ ಒಂದಷ್ಟು ಬುದ್ಧಿವಾದ ಹೇಳಿ ಕಳುಹಿಸುವುದೇ ಒಳ್ಳೆಯದೆಂಬ ನಿರ್ಧಾರಕ್ಕೆ ಬಂದರು.
ನೋಡು ಕರಿಯ, ಬಡವ ಯಾವತ್ತೂ ಅವನ ಯೋಗ್ಯತೆಗೆ ತಕ್ಕಂತೆ ಯೋಚ್ನೆ ಮಾಡ್ಬೇಕು.
ಗಂಡಿನ ಕಡೆಯವರ ತಾಳಕ್ಕೆ ತಕ್ಕಂತೆ ಕುಣಿಯೋದಕ್ಕೆ ಸಾಧ್ಯನಾ ಹೇಳು?
ಅಷ್ಟೊಂದು ದುಡ್ಡು ಖರ್ಚು ಮಾಡಿ ಮದ್ವೆ ಮಾಡೋ ಅವಶ್ಯಕತೆಯಾದ್ರೂ ಏನು?
ಐವತ್ತು ಸಾವಿರ ಅಂದ್ರೆ ಏನು ಮಕ್ಕಳಾಟ ಅಂತ ತಿಳ್ಕೊಂಡಿದ್ದೀಯ?
ಸಾಯೋವರೆಗೂ ನಿನ್ನ ಸಂಸಾರ ದುಡಿದರೂ ಅಷ್ಟೊಂದು ಹಣ ಸಂಪಾದಿಸೋದಕ್ಕೆ ಸಾಧ್ಯವಿಲ್ಲ ಬಿಡು.
ಇನ್ನು ನಾನು ನಿನ್ಗೆ ಹಣ ಕೊಟ್ರೆ ನನ್ಗೆ ಮೂರು ನಾಮನೇ ಗತಿ.
ನನ್ನ ಹತ್ರ ಈಗ ಅಷ್ಟೊಂದು ಹಣ ಇಲ್ಲ.
ಏನೋ ಬಾಯಿ ಬಿಟ್ಟು ಕೇಳಿದ್ಯಾ ಅಂತ ಒಂದೈದು ಸಾವಿರ ಕೊಡ್ತೇನೆ.
ತಗೊಂಡು ಹೋಗು ಕರಿಯನನ್ನು ದುರುಗುಟ್ಟಿ ನೋಡುತ್ತಾ ಹೇಳಿದರು.
ಒಡೆಯನಿಂದ ಇಂತಹ ಒಂದು ಮಾತನ್ನು ಕರಿಯ ನಿರೀಕ್ಷೆ ಮಾಡಿರಲಿಲ್ಲ.
ಒಡೆಯ ಎಂದಿಗೂ ತನ್ನ ಕೈ ಬಿಡುವುದಿಲ್ಲವೆಂಬ ನಂಬಿಕೆ ಆತನಲ್ಲಿತ್ತು.
ಆದರೆ, ಅವರ ಮಾತು ಕೇಳಿ ಆಕಾಶವೇ ತಲೆಮೇಲೆ ಕಳಚಿ ಬಿದ್ದ ಅನುಭವ.
ಆದರೂ ಒಡೆಯ ಮನಸ್ಸು ಬದಲಾಯಿಸಿ ಕೇಳಿದಷ್ಟು ಹಣ ಕೊಟ್ಟರೂ ಕೊಡಬಹುದೆಂಬ ಸಣ್ಣದೊಂದು ನಿರೀಕ್ಷೆ ಆತನ ಮನದಲ್ಲಿ ಜೀವಂತವಾಗಿತ್ತು.
ಯಜಮಾನ್ರೇ ಹಾಗನ್ಬೇಡಿ.
ನಾನು ನಿಮ್ಮಲ್ಲಿ ಕೂಲಿ ಮಾಡೋನು.
ನಿಮ್ಮಲ್ಲಿ ಸಾಲ ಕೇಳದೆ ಇನ್ಯಾರಲ್ಲಿ ಕೇಳ್ಲಿ ಹೇಳಿ?
ನಿಮ್ಮಲ್ಲಿ ಕೆಲಸ ಮಾಡುವಾಗ ಬೇರೆ ಸಹುಕಾರ್ರು ನನ್ಗೆ ಸಾಲ ಕೊಡೊಲ್ಲ.
ದೊಡ್ಡ ಮನಸ್ಸು ಮಾಡಿ ಐವತ್ತು ಸಾವಿರ ಇಲ್ಲದಿದ್ರು ಒಂದಿಪ್ಪತ್ತೈದು ಸಾವಿರನಾದ್ರೂ ಕೊಡಿ.
ನಿಮ್ಮ ಉಪಕಾರನ ಸಾಯೋ ತನಕ ಮರೆಯೋದಿಲ್ಲ.
ಹೆಂಡ್ತಿ, ಮಕ್ಕಳು ನಿಮ್ಮ ಹೊಲದಲ್ಲಿ ದುಡಿದು ಸಾಲ ತೀರಿಸ್ತೇವೆ.
ಇಲ್ಲ ಅನ್ಬೇಡಿ ಯಜಮಾನ್ರೇ… ತಲೆಕೆರೆದುಕೊಳ್ಳುತ್ತಾ ಅತ್ಯಂತ ವಿನಯದಿಂದ ಕೇಳಿಕೊಂಡು ಒಡೆಯನ ಮುಖವನ್ನೇ ನೋಡುತ್ತಾ ಬೆನ್ನುಬಾಗಿಸಿ ಕೈ ಕಟ್ಟಿಕೊಂಡು ಉತ್ತರಕ್ಕಾಗಿ ಒಡೆಯನ ಮೊಗವನ್ನೇ ನೋಡುತ್ತಾ ನಿಂತುಬಿಟ್ಟ.
ಕೂಲಿ ಮಾಡಿ ಜೀವನ ಸಾಗಿಸುವವರನ್ನು ನಂಬುವುದಾದರೂ ಹೇಗೆ?
ಇಂದು ನಮ್ಮ ಮನೆಯ ಬಗ್ಗೆ ನಿಷ್ಠೆ ತೋರಿ ದುಡಿಯುತ್ತಾರೆ.
ನಾಳೆ ದಿನ ಕೂಲಿ ಹೆಚ್ಚು ಸಿಗುವ ಕಡೆಗೆ ಹೋಗಿ ಬಿಡುತ್ತಾರೆ.
ಮಗಳ ಮದುವೆಯ ಹೆಸರಿನಲ್ಲಿ ಐವತ್ತು ಸಾವಿರ ಪಡೆದು ಕರಿಯ ಜಾಗ ಖಾಲಿ ಮಾಡಬಹುದೆಂಬ ಸಂಶಯ ರಾಜಶೇಖರ್ ಮನದೊಳಗೆ ಮೊಳಕೆಯೊಡೆದುಕೊಂಡಿತು.
ನೋಡು ಕರಿಯ, ಒಂದು ವಿಚಾರದ ಬಗ್ಗೆ ನನ್ಗೆ ಪದೇ ಪದೇ ಹೇಳೋದಕ್ಕೆ ಇಷ್ಟ ಇಲ್ಲ.
ನನ್ನಹತ್ರ ಅಷ್ಟೊಂದು ಹಣ ಇಲ್ಲ.
ಬೆಳಗ್ಗೆ ಬೆಳಗ್ಗೆನೇ ಬಂದು ತಲೆ ಹಾಳು ಮಾಡ್ಬೇಡ.
ಐದು ಸಾವಿರಕ್ಕೆ ಇನ್ನೊಂದು ಐದು ಸಾವಿರ ಸೇರಿಸಿಕೊಡ್ತೇನೆ.
ಅದಕ್ಕಿಂತ ಹೆಚ್ಚಿಗೆ ಕೇಳ್ಬೇಡ.
ನಿನ್ನಂತೆ ಉಳಿದವರೂ ಕೂಡ ಇದೇ ರೀತಿ ಸಾಲ ಕೇಳ್ಕೊಂಡು ಬಂದ್ರೆ ನಾನು ತಿರುಪೆ ಎತ್ತಬೇಕಷ್ಟೆ.
ಕೊಟ್ಟಷ್ಟು ತಗೊಂಡೋಗೋದನ್ನು ಕಲ್ತ್ಕೊ ಕೆಂಗಣ್ಣು ಬೀರುತ್ತಾ ಗುಡುಗಿದರು ರಾಜಶೇಖರ್.
ಇಬ್ಬರ ಮಾತನ್ನು ಒಂದೆಡೆ ಕುಳಿತು ಶಾಂತಚಿತ್ತತೆಯಿಂದ ಆಲಿಸುತ್ತಿದ್ದ ಅಕ್ಷರಳಿಗೆ ಅಪ್ಪನ ವರ್ತನೆ ಸ್ವಲ್ಪನೂ ಹಿಡಿಸಲಿಲ್ಲ.
ಕೆಲಸದವರನ್ನು ನೋಡಿಕೊಳ್ಳುವ ರೀತಿನಾ ಇದು?
ಮನದಲ್ಲಿ ಪ್ರಶ್ನೆ ಕಾಡಿತು.
ಅಪ್ಪ, ಕರಿಯ ನಮ್ಮಲ್ಲಿ ಸಾಕಷ್ಟು ವರ್ಷಗಳಿಂದ ನಿಷ್ಠೆಯಿಂದ ದುಡಿತಾ ಇದ್ದಾನೆ.
ಅವನು ದುಡಿಯದೆ ಹೋಗಿದ್ರೆ ನಾವಿಂದು ಸುಪದ ಸುಪ್ಪತ್ತಿಗೆಯಲ್ಲಿ ಮೆರೆಯೋದಕ್ಕೆ ಸಾಧ್ಯವಾಗ್ತಾ ಇಲಿಲ್ಲ.
ನಮ್ಮ ಸುಖ, ಸಂತೋಷಕ್ಕೆ ನಮ್ಮಲ್ಲಿ ದುಡಿಯ್ತಾ ಇರೋ ಕಾರ್ಮಿಕರೇ ಕಾರಣ.
ಮೂರು ತಲೆಮಾರು ಕೂತು ತಿನ್ನುವಷ್ಟು ಆಸ್ತಿ ಸಂಪಾದಿಸಿಟ್ಟುಕೊಂಡಿದ್ದೀರ.
ಅಂತೂ ನಿಮ್ಮ ಆಸೆಗೆ ಕೊನೆಯಿಲ್ಲ.
ಅವನೇನು ದಿನಾ ನಿಮ್ಮತ್ರ ಸಾಲ ಕೇಳ್ಕೊಂಡು ಬತಾನಾ?
ಮಗಳ ಮದ್ವೆಯನ್ನು ಎಲ್ಲರ ಮನಸ್ಸಿಗೂ ತೃಪ್ತಿಯಾಗೋ ರೀತಿಯಲ್ಲಿ ನಡೆಸುವ ಆಸೆ ಇಟ್ಟುಕೊಂಡಿದ್ದಾನೆ.
ಅದು ಅವನ ತಪ್ಪಾ?
ಪ್ರತಿಯೊಬ್ಬ ಮನುಷ್ಯನಿಗೂ ಆಸೆ, ಆಕಾಂಕ್ಷೆಗಳು ಇದ್ದೇ ಇರುತ್ತೆ.
ಬಡವ ಅಂದ ಮಾತ್ರಕ್ಕೆ ಆಸೆಗಳನ್ನೆಲ್ಲ ಮೂಟೆ ಕಟ್ಟಿ ಮೂಲೆಗೆಸೆಯಬೇಕಾ?
ಮಗಳಾಗಿರುವ ನನ್ನನ್ನು ನೀವು ಬರಿಗೈಯಲ್ಲಿ ಗಂಡನ ಮನೆಗೆ ಕಳುಹಿಸೋದಕ್ಕೆ ಇಷ್ಟ ಪಡುವುದಾದರೆ ನೀವು ಹೇಳಿದಂತೆ ಕರಿಯನಿಗೆ ಹತ್ತು ಸಾವಿರ ಕೊಟ್ಟು ಕಳುಹಿಸಿ.
ಆದರೆ, ನನ್ನ ಬರಿಗೈಯಲ್ಲಿ ಕಳುಹಿಸೋದಕ್ಕೆ ನಿಮ್ಮ ಮನಸ್ಸು ಒಪ್ಪುವುದಿಲ್ಲ.
ಅದೇ ರೀತಿ ತಂದೆ ಸ್ಥಾನದಲ್ಲಿರುವ ಕರಿಯ ತನ್ನ ಮಗಳನ್ನ ಬರಿಗೈಯಲ್ಲಿ ಕಳುಹಿಸೋದಕ್ಕೆ ಇಷ್ಟ ಪಡೋದಿಲ್ಲ.
ನೀವು ಸಾಲ ಕೊಡದೆ ಹೋದ್ರೆ ಅವನಿಗೇನು ನಷ್ಟವಿಲ್ಲ.
ಅವನು ಬೇರೊಂದು ಸಾಹುಕಾರನ ಮನೆಗೆ ಹೋಗಿ ಸೇಕೊಂಡು ಸಾಲ ಪಡ್ಕೊಂಡು ಮಗಳ ಮದ್ವೆ ಮಾಡಿ ಮುಗಿಸ್ತಾನೆ.
ಆವಾಗ ಕಾರ್ಮಿಕರಿಲ್ಲದೆ ಸಮಸ್ಯೆ ಎದುರಿಸೋದು ನೀವೆ.
ನೀವೇನಿವಾಗ ಕರಿಯನಿಗೆ ಐವತ್ತು ಸಾವಿರ ಕೊಡ್ತಿರೋ ಇಲ್ವೋ?
ಕೊಡೊಲ್ಲ ಅಂದ್ರೆ ನನ್ನ ಹತ್ರ ಇರೋ ಐವತ್ತು ಸಾವಿರ ರೂಪಾಯಿಯನ್ನು ಅವನಿಗೆ ಕೊಡ್ತೇನೆ ಎಂದು ಹೇಳಿ ಹಣ ತರಲು ತನ್ನ ಬೆಡ್‌ರೂಂ ಕಡೆಗೆ ಹೊರಟ ಅಕ್ಷರಳನ್ನು ರಾಜಶೇಖರ್ ತಡೆದು ನಿಲ್ಲಿಸಿದರು.
ಯಾಕೆ ಇಷ್ಟೊಂದು ಕೋಪ ಮಾಡ್ಕೋತ್ತಿಯ?
ಆಯ್ತು, ನಿನ್ನಿಷ್ಟದಂತೆ ಕರಿಯನಿಗೆ ಐವತ್ತು ಸಾವಿರ ರೂಪಾಯಿ ಕೊಡ್ತೇನೆ ಮಗಳ ಸಂತೋಷಕ್ಕಿಂತ ಹೆಚ್ಚೇನು ಬೇಕಾಗಿಲ್ಲ ನನ್ಗೆ ಅಂದ ರಾಜಶೇಖರ್.
ಕರಿಯನ ಕಡೆಗೆ ನೋಟ ಬೀರಿ ಕರಿಯ, ನೀನು ಮಧ್ಯಾಹ್ನ ಮನೆಗೊಂದ್ಸಲ ಬಂದು ಹೋಗು.
ಬ್ಯಾಂಕಿನಿಂದ ಹಣ ತಂದಿಟ್ಟಿತೇನೆ.
ಅಮ್ಮವ್ರ ಕೈಯಿಂದ ಕೇಳ್ಕೊಂಡು ಹೋಗು ಎಂದು ಕರಿಯನನ್ನು ಕಳುಹಿಸಿದರು.
ಕರಿಯ ಹಿರಿಹಿಗ್ಗಿ ಧನ್ಯತಾಭಾವದೊಂದಿಗೆ ಕೈ ಮುಗಿದು ಮನೆಯ ಕಡೆಗೆ ನಡೆದ.
ಕರಿಯನ ಮೊಗದಲ್ಲಿ ಸಂತೋಷದಿಂದ ಅರಳಿ ನಿಂತ ನಗುವನ್ನು ಕಂಡು ಅಕ್ಷರ ಸಂತಸಗೊಂಡಳು.
ಆದರೆ, ರಾತ್ರಿ ಅಪ್ಪ ಪ್ರಸ್ತಾಪ ಮಾಡಿದ ಮದುವೆಯ ವಿಚಾರ ಮತ್ತೆ ತಲೆಯೊಳಗೆ ಹೊಕ್ಕು ಸಂತೋಷವೆಲ್ಲ ದೂರ ಸರಿಯಿತು.
ರಾಜಶೇಖರ್ ತಮ್ಮ ನಿರ್ಧಾರವನ್ನು ಏಕಾ‌ಏಕಿ ಬದಲಾಯಿಸಿಕೊಳ್ಳಲು ಎರಡು ಪ್ರಮುಖ ಕಾರಣಗಳಿದ್ದವು.
ಒಂದು ಮಗಳ ಮನಸ್ಸನ್ನು ಗೆದ್ದು ಆಕೆಗೆ ಒಳ್ಳೆಯ ಮನೆತನದ ಹುಡುಗನೊಂದಿಗೆ ವಿವಾಹ ಮಾಡಿಸುವುದು.
ಮತ್ತೊಂದು ಮಗಳು ಹೇಳಿದಂತೆ ಇತ್ತೀಚಿನ ವರ್ಷಗಳಲ್ಲಿ ಕೂಲಿ ಕಾರ್ಮಿಕರು ಸಿಗುವುದೇ ಅಪರೂಪ.
ಇರುವ ಒಂದು ಕೂಲಿ ಕಾರ್ಮಿಕನ ಕುಟುಂಬವನ್ನು ಕಳೆದುಕೊಂಡರೆ ತೋಟದ ಕೆಲಸ ಕಾರ್ಯಗಳಿಗೆ ದೊಡ್ಡ ಹೊಡೆತ ಬಿದ್ದಂತೆಯೇ ಸರಿ.
ಕರಿಯ ಎಲ್ಲಾದರು ಕೈಕೊಟ್ಟು ಕುಟುಂಬದೊಂದಿಗೆ ಪಕ್ಕದ ಮಾಲೀಕರ ತೋಟಕ್ಕೆ ವಲಸೆ ಹೋಗಿಬಿಟ್ಟರೆ ಇನ್ನು ಕೂಲಿ ಕಾರ್ಮಿಕರಿಗಾಗಿ ಮೂಡಲಸೀಮೆಗೆ ಆಗಿಂದಾಗೆ ಎಡತಾಕುವ ಪರಿಸ್ಥಿತಿ ನಿರ್ಮಾಣವಾಗುವುದು ನಿಶ್ಚಿತ ಎಂದು ಅರಿವಾದಂತೆ ಕರಿಯ ಕೇಳಿದಂತೆ ಐವತ್ತು ಸಾವಿರ ಕೊಡಲು ಒಪ್ಪಿ, ಜೀವನ ಪರ್ಯಂತ ಕಡಿಮೆ ಸಂಬಳಕ್ಕೆ ಅವನ ಕುಟುಂಬದವರಿಂದ ದುಡಿಸಿಕೊಳ್ಳುವ ನಿರ್ಧಾರ ಕೈಗೊಂಡು ತೋಟದ ಕಡೆಗೆ ನಡೆದರು.
ಮದುವೆ ವಿಚಾರಕ್ಕೆ ಸಂಬಂಧಿಸಿದಂತೆ ಮನೆಯಲ್ಲಿ ನಿನ್ನೆ ನಡೆದ ಮಾತುಕತೆಯಿಂದ ಬೇಸರಗೊಂಡ ಅಕ್ಷರಳಿಗೆ ಕಚೇರಿಗೆ ಹೋಗುವ ಮನಸ್ಸಾಗಲಿಲ್ಲ.
ಭಾಗ್ಯಳ ಮನೆಗೆ ಹೋಗದೆ ಹಲವು ವರ್ಷಗಳೇ ಸರಿದುಹೋಗಿತ್ತು.
ಇವತ್ತು ಕಚೇರಿಗೆ ರಜೆ ಹಾಕಿ ಭಾಗ್ಯಳ ಮನೆಗೆ ಹೋಗಿ ಒಂದಷ್ಟು ಹೊತ್ತು ಮನಬಿಚ್ಚಿ ಮಾತಾಡಿ ಮನಸ್ಸಿನ ದುಗುಡವನ್ನೆಲ್ಲ ದೂರ ಮಾಡಿಕೊಳ್ಳಬೇಕೆಂದು ನಿರ್ಧರಿಸಿ ಬೆಳಗ್ಗಿನ ಉಪಹಾರ ಮುಗಿಸಿಕೊಂಡು ಭಾಗ್ಯಳ ಮನೆಯ ಹಾದಿಹಿಡಿದಳು.
ಅಕ್ಷರ ಮನೆಗೆ ಬರುವ ನಿರೀಕ್ಷೆಯೇ ಭಾಗ್ಯಳಿಗೆ ಇರಲಿಲ್ಲ.
ಆಕೆಯನ್ನು ನೋಡಿ ಒಂದೆಡೆ ಆಶ್ಚರ್ಯ, ಮತ್ತೊಂದೆಡೆ ಸಂತೋಷ ಎರಡೂ ಒಟ್ಟಿಗೆ ಆವರಿಸಿಕೊಂಡಿತು.
ಆಕೆಯನ್ನು ಮನೆಯ ಅಂಗಳದಿಂದ ಮನೆಯವರೆಗೂ ಪುಟ್ಟ ಮಗುವಿನಂತೆ ಕೈ ಹಿಡಿದು ಕರೆದೊಯ್ದಳು.
ಕಾಲೇಜು ಬಿಟ್ಟ ನಂತರ ಇಬ್ಬರು ಭೇಟಿಯಾಗಿರಲಿಲ್ಲ.
ಅಂತೂ ಕೊನೆಗೂ ನಮ್ಮ ಮನೆಗೆ ಬಂದ್ಯಲ್ಲಾ!
ತುಂಬನೇ ಸಂತೋಷ ಆಗ್ತಾ ಇದೆ.
ಎಷ್ಟು ವರ್ಷಗಳಾಯ್ತು ನಿನ್ನ ನೋಡದೆ.
ಒಂದು ಫೋನ್ ಕೂಡ ಮಾಡೋ ಮನಸ್ಸಾಗಲಿಲ್ವ?
ಅಭಿಮನ್ಯು ಸಿಕ್ಕ ನಂತರವಂತೂ ನಿನ್ಗೆ ಬಿಡುವೇ ಇಲ್ಲ ಅಂತ ಕಾಣುತ್ತೆ ಅಕ್ಷರಳನ್ನು ಕೆಣಕಲೆಂದೇ ಕೇಳಿದಳು.
ತುಂಬಾ ದಿನದಿಂದ ನಿನ್ನ ನೋಡ್ಬೇಕು, ಒಂದಷ್ಟು ಹೊತ್ತು ಮನಬಿಚ್ಚಿ ಮಾತಾಡ್ಬೇಕು, ಹಳೆಯ ನೆನಪಿನ ಮೂಟೆಯನ್ನೆಲ್ಲ ನಿನ್ನೆದುರು ಬಿಚ್ಚಿಡಬೇಕೂಂತ ಮನಸ್ಸು ತುಡಿಯ್ತಾ ಇತ್ತು.
ಆದರೆ, ಬಿಡುವೇ ಸಿಗೋದಿಲ್ಲ ನೋಡು.
ಅದ್ಕೆ ಇವತ್ತು ಕಚೇರಿಗೆ ರಜೆ ಹಾಕಿ ಬಂದ್ಬಿಟ್ಟೆ.
ಅಭಿಮನ್ಯು ನಿನ್ನ ಬಗ್ಗೆ ಆಗಿಂದಾಗೆ ಹೇಳ್ತನೇ ಇತಾನೆ.
ನಿನ್ನ ಮನೆಗೆ ನಾನು ಬಂದಿರೋ ವಿಚಾರ ಅವನಿಗೇನಾದ್ರು ಗೊತ್ತಾದ್ರೆ ಎಷ್ಟೊಂದು ಖುಷಿ ಪಡ್ತಾನೆ ಗೊತ್ತಾ?
ಸಂತೋಷದಿಂದ ಮುಖ ಅರಳಿಸಿಕೊಂಡು ಹೇಳಿದಳು.
ಅಕ್ಷರ, ನೀನು ತುಂಬಾ ಪುಣ್ಯವಂತೆ ಕಣೆ.
ಅಭಿಮನ್ಯು ತುಂಬನೇ ಒಳ್ಳೆಯ ಹುಡುಗ.
ಅವನಿಗೆ ಮೋಸ ಮಾಡೋದಕ್ಕೆ ಮಾತ್ರ ಹೋಗ್ಬೇಡ.
ಹಾಗೊಂದ್ವೇಳೆ ಏನಾದ್ರು ಮಾಡಿದ್ರೆ ನನ್ನಿಂದ ನಿನ್ಗೆ ಒದೆ ಬೀಳುತ್ತೆ ಅಷ್ಟೆ.
ಪ್ರೀತಿಗೆ ಸಮಾಜದ ವಿರೋಧ ಇದ್ದದ್ದೇ ಬಿಡು.
ಎಷ್ಟೇ ಕಷ್ಟ ಎದುರಾದರೂ ನೀನು ಅವನ ಕೈ ಬಿಡುವ ಮನಸ್ಸು ಮಾತ್ರ ಮಾಡ್ಬೇಡ.
ಇದೊಂದನ್ನು ಮಾತ್ರ ನಿನ್ನಲ್ಲಿ ಕೇಳಿಕೊಳ್ಳೋದಕ್ಕೆ ಇಷ್ಟಪಡ್ತೇನೆ.
ಅವನಿಂದ ನಿನ್ಗೆ ಎಂದಿಗೂ ಮೋಸ ಆಗೋದಿಲ್ಲ ಮುಂದಿನ ಜೀವನದ ಬಗ್ಗೆ ಅಕ್ಷರಳಲ್ಲಿ ಭರವಸೆ ಮೂಡಿಸುವ ಮಾತುಗಳನ್ನಾಡಿದಳು.
ಯಾರೇನೇ ಅಂದರೂ ಅಭಿಮನ್ಯುವನ್ನು ಕೈ ಬಿಡೋ ಪ್ರಶ್ನೆಯೇ ಇಲ್ಲ.
ಆದರೆ, ಅಪ್ಪ, ಅಮ್ಮ ತುಳಿಯುತ್ತಿರುವ ಹಾದಿ ನೋಡಿ ಯಾಕೋ ಭಯ ಆಗ್ತಾ ಇದೆ.
ನಿನ್ನೆ ಮನೆಯಲ್ಲಿ ನನ್ನ ಮದ್ವೆ ಬಗ್ಗೆ ಚರ್ಚೆ ನಡೆಯಿತು.
ಅಪ್ಪ, ಅಮ್ಮ ಹುಡುಗನ ಹುಡುಕಾಟದಲ್ಲಿದ್ದಾರೆ.
ನಿನ್ನೆಯಿಂದ ಸರಿಯಾಗಿ ಯಾರೊಂದಿಗೂ ಮಾತಾಡಿಲ್ಲ.
ಒಂದ್ವೇಳೆ ನಮ್ಮಿಬ್ಬರ ಪ್ರೀತಿಗೆ ಒಪ್ಪದೆ ಬಲವಂತವಾಗಿ ಮದ್ವೆ ಮಾಡಿಸಿದ್ರೆ ಏನ್ಮಾಡ್ಲಿ?
ಆತಂಕಗೊಂಡು ಕೇಳಿದಳು.
ಅದ್ಕೆ ಯಾಕೆ ಅಷ್ಟೊಂದು ತಲೆ ಬಿಸಿ ಮಾಡ್ಕೋತ್ತಿಯ?
ಅಂತಹ ಪರಿಸ್ಥಿತಿ ಏನಾದ್ರು ಎದುರಾದ್ರೆ ರಿಜಿಸ್ಟಡ್ ಮ್ಯಾರೇಜ್ ಆದ್ರೆ ಆಯ್ತು.
ಹೇಗಿದ್ದರೂ ನಾಲ್ಕೈದು ಸ್ನೇಹಿತರಾದ್ರು ಮದ್ವೆಗೆ ಬಂದೇ ಬತಾರೆ.
ನಾನಂತೂ ಖಂಡಿತ ಬಂದೇ ಬರ್ತಿನಿ.
ನಿಮ್ಮ ಮದ್ವೆಯನ್ನಂತೂ ಕಣ್ತುಂಬ ನೋಡ್ಬೇಕು ಭಾಗ್ಯ ತನ್ನ ಮನದ ಬಯಕೆ ತೋಡಿಕೊಂಡು ಮದುವೆಯ ಚಿತ್ರಣವನ್ನು ಕಣ್ಣಮುಂದೆ ತಂದುಕೊಂಡು ಸಂತಸಪಟ್ಟಳು.
ಪ್ರೀತಿಸಿ ವಿವಾಹವಾದವರ ವೈವಾಹಿಕ ಜೀವನ ಸುಗಮವಾಗಿ ಸಾಗೋದಿಲ್ಲ ಅಂತ ಜನ ಆಡ್ಕೊಳ್ತಾರಲ್ಲ.
ಆ ಮಾತಲ್ಲೇನಾದ್ರು ನಿನ್ಗೆ ಸತ್ಯಾಂಶ ಇದೆ ಅಂತ ಅನ್ನಿಸ್ತದಾ?
ದಿಢೀರಾಗಿ ಪ್ರಶ್ನೆ ಮುಂದಿಟ್ಟ ಅಕ್ಷರ ಮದುವೆಗೆ ಮಾನಸಿಕವಾಗಿ ತಯಾರಾಗುವಂತೆ ಕಂಡಳು.
ದಿಢೀರಾಗಿ ಎದುರಾದ ಪ್ರಶ್ನೆಗೆ ಯಾವ ರೀತಿಯಲ್ಲಿ ಉತ್ತರಿಸಬೇಕೆಂದೇ ಭಾಗ್ಯಳಿಗೆ ತೋಚದಾಯಿತು.
ಅಕ್ಷರ ಅಭಿಮನ್ಯುವಿನಿಂದ ದೂರವಾಗಲು ಯತ್ನಿಸುತ್ತಿದ್ದಾಳಾ?
ಇತ್ತೀಚೆಗೆ ಅಭಿಮನ್ಯು ಕೂಡ ಮದ್ವೆ ಬಗ್ಗೆ ಚರ್ಚೆ ಮಾಡಿ ಹೋಗಿದ್ದ.
ಪ್ರೀತಿಯ ವಿಚಾರ ಮನೆಯವರೆಗೂ ತಲುಪಿ ಏನಾದ್ರು ಎಡವಟ್ಟಾಯ್ತಾ?
ಅಕ್ಷರ ಯಾಕೆ ಹೀಗೆಲ್ಲ ಯೋಚನೆ ಮಾಡುತ್ತಾ ಇದ್ದಾಳೆ?
ಪ್ರಶ್ನೆಗಳು ಮನದೊಳಗೆ ಉದ್ಭವಿಸುತ್ತಲೇ ಇತ್ತು.
ಅಕ್ಷರ, ನೀನು ಪ್ರೀತಿ ಮಾಡೋ ವಿಚಾರದಲ್ಲಿ ತುಂಬನೇ ಹೆದರಿಕೊಂಡಿದ್ದೀಯ ಅಂತ ನನ್ಗೆ ಅನ್ನಿಸ್ತಾ ಇದೆ.
ಯಾವುದಕ್ಕೂ ಭಯಪಡ್ಬೇಡ.
ನಂಬಿದ ದೇವರು ಯಾವತ್ತೂ ಕೈ ಬಿಡೋದಿಲ್ಲ.
ಗುರು ಹಿರಿಯರ ಸಮ್ಮುಖದಲ್ಲಿ ಅದ್ಧೂರಿಯಾಗಿ ಮದ್ವೆ ಮಾಡ್ಕೊಂಡವರೆಲ್ಲ ಸುಖವಾಗಿಲ್ಲ.
ಸಮಾಜದ ವಿರೋಧ ಕಟ್ಟಿಕೊಂಡು ವಿವಾಹವಾದವರ ಮೇಲೆ ಸಮಾಜದ ಹದ್ದಿನ ಕಣ್ಣು ಇದ್ದೇ ಇರುತ್ತೆ.
ಪ್ರೀತಿಸಿ ಮದ್ವೆಯಾದವರ ನಡುವೆ ಸ್ವಲ್ಪ ವಿರಸವಾದರೂ ಸಾಕು ಅದನ್ನೇ ದೊಡ್ಡ ಸುದ್ದಿ ಮಾಡ್ತಾರೆ.
ಅಪ್ಪ, ಅಮ್ಮನ ಆಶೀರ್ವಾದ ಇಲ್ಲದೆ ಮದ್ವೆಯಾದವರ ಗತಿ ಇದೇ ತರ ಆಗುತ್ತೆ ಎಂದು ಆಡಿಕೊಳ್ಳುತ್ತಾರೆ.
ಎಲ್ಲರ ಒಪ್ಪಿಗೆಯಂತೆ ವಿವಾಹವಾದ ಅದೆಷ್ಟೋ ಮಂದಿ ವಿವಾಹ ವಿಚ್ಛೇದನ ಪಡೆದುಕೊಂಡಿದ್ದಾರೆ.
ಆದ್ರೆ ಅದರ ಬಗ್ಗೆ ಸಮಾಜ ಚರ್ಚಿಸುವ ಗೋಜಿಗೆ ಹೋಗೋದಿಲ್ಲ.
ಗಂಡ, ಹೆಂಡತಿ ಹೊಂದಾಣಿಕೆಯಿಂದ ಇದ್ದರೆ ಯಾವುದೇ ಸಮಸ್ಯೆ ತಲೆದೂರೂವುದಿಲ್ಲ.
ಮದುವೆಯಾದ ಒಂದು ವರ್ಷದ ಅವಧಿ ತುಂಬಾ ಸುಖಮಯ.
ಆ ಸಂದರ್ಭ ಗಂಡನಾದವನು ಹೆಂಡ್ತಿಯನ್ನು ಕಣ್ಣಲ್ಲಿ ಕಣ್ಣಿಟ್ಟು ನೋಡಿಕೊಳ್ತಾನೆ.
ವರ್ಷಗಳು ಉರುಳಿದಂತೆ ಸಂಸಾರದ ನೌಕೆ ನಡೆಸೋದು ಕಷ್ಟವಾಗಿ ಪ್ರೀತಿ ತೋರುವುದರಲ್ಲಿ ಸ್ವಲ್ಪ ಏರಿಳಿತಗಳು ಆಗ್ಬೊಹುದು.
ಅದನ್ನೇ ದೊಡ್ಡದ್ದು ಮಾಡ್ಕೊಳ್ಳೋದಕ್ಕೆ ಹೋಗ್ಬಾರ್ದು.
ಮದುವೆಯಾದ ಪ್ರಾರಂಭದಲ್ಲಿ ಪತ್ನಿಯ ಕಾಲಿಗೇನಾದ್ರು ಸಣ್ಣ ಮುಳ್ಳು ಚುಚ್ಚಿದರೆ ‘ನೊಡಿ ನಡಿಯಿಬಾರದಾ ಚಿನ್ನ?
ಎಂದು ಗಂಡ ಅಕ್ಕರೆಯಿಂದ ಆಕೆಯ ಕಾಲಿಗೆ ಚುಚ್ಚಿದ ಮುಳ್ಳನ್ನು ತೆಗೆಯುತ್ತಾನೆ.
ಕೆಲ ವರ್ಷಗಳು ಸರಿದ ನಂತರ ಇಂತಹ ಪ್ರಸಂಗವೇನಾದರು ಎದುರಾದರೆ ‘ನೀನೇನು ಆಕಾಶ ನೋಡ್ಕೊಂಡು ನಡಿತಾ ಇದ್ದೀಯ?ಎಂದು ಗದರಿಸುತ್ತಾನೆ.
ಇದೆಲ್ಲಾ ವೈವಾಹಿಕ ಜೀವನದಲ್ಲಿ ಸಾಮಾನ್ಯ.
ಅದರ ಬಗ್ಗೆ ಯೋಚ್ನೆ ಮಾಡಿ ತಲೆ ಹಾಳು ಮಾಡಿಕೊಳ್ಬೇಡ.
ಜೀವನದಲ್ಲಿ ಸಮರಸವಿದ್ದರೆ ಸಂಸಾರ ಸರಾಗವಾಗಿ ಸಾಗುತ್ತೆ.
ಸಮರಸ ಮನೆಯ ಹೊಸ್ತಿಲು ದಾಟಿ ಹೋಗದಂತೆ ನೋಡಿಕೊಂಡರೆ ಮನೆ ನಂದನವನವಾಗುತ್ತೆ .
ವೈವಾಹಿಕ ಜೀವನದ ಬಗ್ಗೆ ಅಕ್ಷರಳ ಮನದಲ್ಲಿ ಮೂಡಿದ್ದ ಆತಂಕವನ್ನೆಲ್ಲ ದೂರ ಮಾಡಲು ಭಾಗ್ಯ ಸಾಕಷ್ಟು ಹೆಣಗಿದಳು.
ಅಭಿಮನ್ಯು ನನ್ಗೆ ಪ್ರೀತಿಯಲ್ಲಿ ಯಾವುದೇ ರೀತಿಯಲ್ಲೂ ಕೊರತೆ ಉಂಟು ಮಾಡೋದಿಲ್ಲವೆಂಬ ಭರವಸೆ ನನ್ಗೆ ಇದೆ.
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸ್ತಾನೆ.
ಸ್ವಲ್ಪ ಮುಂಗೋಪಿ ಅಷ್ಟೆ.
ಅವನಿಗೆ ಕೋಪ ಬಂದಾಗ ಮೆತ್ತಗಿದ್ರೆ ಸಾಕು.
ಅವನು ಕೂಲಾಗಿರುವಾಗ ನಾನೇನು ಬೈಯ್ದರೂ ಅದರ ಬಗ್ಗೆ ತಲೆ ಕೆಡಿಸಿಕೊಳ್ಳದೆ ನನ್ನ ಮತ್ತೆ ಮತ್ತೆ ಮುದ್ದು ಮಾಡ್ತಾನೆ.
ಹಾಗಾಗಿ ನಮ್ಮ ಜೀವನದಲ್ಲಿ ಪ್ರೀತಿಗೆ ಯಾವುದೇ ಕೊರತೆ ಇರೋದಿಲ್ಲ.
ನಾವಿಬ್ರು ಆದರ್ಶಯುತ ಜೀವನ ನಡೆಸುವ ಭರವಸೆ ನನ್ಗೆ ಇದೆ.
ಆದರ್ಶ ಕುಟುಂಬದ ಚರ್ಚೆಯೇನಾದ್ರು ಜನರ ನಡುವೆ ನಡೆದರೆ ಜನ ನಮ್ಮೆಡೆಗೆ ಕೈ ತೋರಿಸುವ ರೀತಿಯಲ್ಲಿ ಬದುಕು ನಡೆಸ್ತೇವೆ.
ಅದೊಂದೇ ನನ್ನ ಜೀವನದ ದೊಡ್ಡ ಕನಸು ಅಂದಳು.
ಅಕ್ಷರ ಭಾಗ್ಯಳೊಂದಿಗೆ ಸಾಕಷ್ಟು ಹೊತ್ತು ಹರಟೆಯಲ್ಲಿ ತಲ್ಲೀನಳಾಗಿ ಹೊರಡಲು ಅಣಿಯಾಗಿ ನಿಂತಳು.
ಯಾಕೋ ಗೊತ್ತಿಲ್ಲ ಭಾಗ್ಯ.
ನನ್ಗೆ ಈಗಿಂದೀಗ್ಲೆ ಅಭಿಮನ್ಯುವನ್ನು ನೋಡ್ಬೇಕೂಂತ ಅನ್ನಿಸ್ತಾ ಇದೆ.
ನಾನಿನ್ನು ಹೊರಡ್ತೇನೆ ಎಂದು ಹೊರಟು ನಿಂತ ಅಕ್ಷರಳನ್ನು ಭಾಗ್ಯ ಎಳೆದು ಸೋಫಾದ ಮೇಲೆ ಕೂರಿಸಿದಳು.
ಅಭಿಮನ್ಯುವನ್ನು ನೋಡೋದಕ್ಕೆ ಅಷ್ಟೊಂದು ದೂರ ಯಾಕೆ ಹೋಗ್ತಾ ಇದ್ದೀಯ?
ಕರೆದರೆ ಅವನೇ ಇಲ್ಲಿಗೆ ಬಂದು ಬಿಡ್ತಾನೆ.
ನೀನು ಇಲ್ಲಿದ್ದೀಯ ಅಂದ ಮೇಲೆ ಅವನು ಬರ್ಲೇ ಬೇಕಲ್ವ?
 ಭಾಗ್ಯ ದೂರವಾಣಿ ಕರೆ ಮಾಡಿ ಮನೆಗೆ ಬರುವಂತೆ ಅಭಿಮನ್ಯುವಿನಲ್ಲಿ ಕೋರಿಕೊಂಡಳು.
ಅರ್ಧ ತಾಸು ಕಳೆದ ಬಳಿಕ ಅಭಿಮನ್ಯುವಿನ ಆಗಮನವಾಯಿತು.
ಭಾಗ್ಯಳ ಮನೆಯಲ್ಲಿ ಅಕ್ಷರಳನ್ನು ಕಂಡ ಅಭಿಮನ್ಯುವಿಗೆ ಆಶ್ಚರ್ಯವೋ ಆಶ್ಚರ್ಯ.
ಅಕ್ಷರ ಮನೆಯಲ್ಲಿ ಇರೋ ವಿಚಾರ ಮೊದ್ಲೇ ಹೇಳಿದ್ರೆ ಐದೇ ನಿಮಿಷದಲ್ಲಿ ಬಂದು ತಲುಪಿ ಬಿಡ್ತಿದ್ದೆ.
ಅವಳಿಲ್ಲಿರುವ ವಿಚಾರ ಯಾಕೆ ಬಚ್ಚಿಟ್ಟೆ?
ಭಾಗ್ಯಳನ್ನು ಕೇಳಿದ.
ನಾನು ಕರೆದಾಗ ಬರ್ತಿಯೋ ಇಲ್ವೋ ಅಂತ ತಿಳ್ಕೊಳ್ಳೋದಕೋಸ್ಕರ ಅಕ್ಷರ ಇಲ್ಲಿರುವ ವಿಚಾರ ಹೇಳ್ಲಿಲ್ಲ.
ನಿನ್ಗೆ ಮನಸ್ಸಾದಾಗ ವರ್ಷಕ್ಕೊಮ್ಮೆ ಮನೆ ಕಡೆ ತಲೆ ಹಾಕ್ತಿಯ.
ಸದ್ಯ ನಾನು ಕರೆದಾಗ ಬಂದೆ ಅಲ್ವ ಅದೇ ನನ್ಗೆ ಸಂತೋಷ.
ನೀವಿಬ್ಬರು ಮಾತಾಡ್ತಾ ಇರಿ ನಾನೋಗಿ ಕಾಫಿ ತಗೊಂಡು ಬರ್ತೇನೆ ಅಂದ ಭಾಗ್ಯ ಅಡುಗೆ ಮನೆಯ ಕಡೆಗೆ ತೆರಳಿದಳು.
ಅಕ್ಷರ, ಯಾಕೆ ಒಂಥರಾ ಡಲ್ಲಾಗಿದ್ದೀಯ?
ನನ್ಮೇಲೆ ಕೋಪನಾ?
ಕೋಪ ಹೋಗೋದಕ್ಕೆ ನನ್ನ ಬಳಿ ಮದ್ದಿದೆ ಎಂದು ಆಕೆಯನ್ನು ಬರಸೆಳೆದು ಮುತ್ತಿನ ಮಳೆ ಸುರಿಸಿದ.
ಅಭಿಮನ್ಯುವಿನ ತೋಳಿನ ತೆಕ್ಕೆಯಿಂದ ಬಿಡಿಸಿಕೊಂಡು ಸಾಕು ಸುಮ್ನೆ ಇರು.
ಭಾಗ್ಯ ಏನಾದ್ರು ನೋಡಿದ್ರೇ. . !
ಮುದ್ದಿಸಿದ್ದು ಸಾಕು.
ನಿನ್ನ ಫ್ರೀಯಾಗಿ ಬಿಟ್ಟಿದ್ದೇ ನನ್ನ ದೊಡ್ಡ ತಪ್ಪು.
ನನ್ನ ಮರೆತೇ ಬಿಟ್ಟಿದ್ದೀಯ ಅನ್ನಿಸ್ತಾ ಇದೆ.
ನೀನಾಯ್ತು ನಿನ್ನ ಸ್ನೇಹಿತರಾಯ್ತು.
ಅಷ್ಟು ಬಿಟ್ಟು ಬೇರೆ ಪ್ರಪಂಚನೇ ನಿನ್ಗೆ ಗೊತ್ತಿಲ್ಲ.
ಸದಾ ಅವರೊಂದಿಗೆ ಕಾಲ ಕಳೆದು ಬಿಡ್ತಿಯ.
ಅದರ ನಡುವೆ ನನ್ನ ಯೋಚ್ನೆ ಎಲ್ಲಿ ಬರ್ಬೇಕು ಹೇಳು?
ನೀನು ಯಾವತ್ತಾದ್ರು ಒಂದು ದಿನ, ಒಂದೇ ಒಂದು ದಿನ ನಮ್ಮಿಬ್ಬರ ಮದ್ವೆ ವಿಚಾರದ ಬಗ್ಗೆ ಮಾತಾಡಿದ್ದು ಉಂಟಾ?
ನಿನ್ನ ಆಟ ನೋಡ್ತಾ ಇದ್ರೆ ಕೊನೆಗೊಂದು ದಿನ ನನ್ಗೆ ಕೈ ಕೊಡೋದ್ರಲ್ಲಿ ಸಂಶಯನೇ ಇಲ್ಲವೆಂದು ಹುಸಿಮುನಿಸು ತೋರಿದಳು.
ಹುಡುಗ ಯಾವತ್ತಾದರೊಂದು ದಿನ ಕೈ ಕೊಡ್ತಾನೆ ಅಂತ ಗೊತ್ತಿದ್ರೂ ಕೂಡ ನನ್ನ ಇಷ್ಟೊಂದು ಪ್ರೀತಿಸ್ತಾ ಇದ್ದೀಯಲ್ಲ.
ನಿನ್ನ ನಿಜಕ್ಕೂ ಮೆಚ್ಲೇ ಬೇಕು.
ನಾನು ನಿನ್ಗೆ ಕೈ ಕೊಟ್ಟ ನಂತರ ಮುಂದೇನು ಮಾಡ್ತಿಯ!?
ಆಕೆಯನ್ನು ಕೆಣಕುವ ಪ್ರಯತ್ನ ಮಾಡಿದ.
ನೀನಂದುಕೊಂಡಂತೆ ಏನಾದ್ರು ಆದ್ರೆ ಕೆರೆನೋ, ಬಾವಿನೋ ನೋಡ್ಕೋತ್ತಿನಿ.
ನಿನ್ಗೆ ಆಗ ತೃಪ್ತಿಯಾಗ್ಬೊಹುದು.
ನಿನ್ಗಂತು ಅದರ ಬಗ್ಗೆ ಯಾವುದೇ ಚಿಂತೆ ಕೂಡ ಇಲ್ವಲ್ಲ?
ನಾನು ಸತ್ತ ನಂತರ ನಿನ್ಗೆ ಇಷ್ಟವಾದವಳ ಜೊತೆ ಮದ್ವೆಯಾಗಿ ಹಾಯಾಗಿರು.
ಪ್ರತಿ ಸಲ ಮದ್ವೆ ವಿಚಾರ ಮಾತಾಡಿದಾಗ ತಮಾಷೆ ಮಾಡ್ತಾ ಕಾಲ ಕಳೆದು ಬಿಡ್ತಿಯ.
ಗಂಭೀರವಾಗಿ ಒಂದ್ಸಲನೂ ಯೋಚ್ನೆ ಮಾಡಿಲ್ಲ.
ನನ್ಗಂತು ಸಾಕಾಗಿ ಹೋಗಿದೆ ಎಂದು ಅಕ್ಷರ ತಲೆ ಮೇಲೆ ಕೈ ಹೊತ್ತು ಕುಳಿತುಕೊಂಡು ಅಭಿಮನ್ಯುವಿನ ಕಡೆಗೆ ಕೆಂಗಣ್ಣು ಬೀರಿದಳು.
ಅಕ್ಷರ, ಇಷ್ಟೊಂದು ಸಣ್ಣ ವಿಷಯಕ್ಕೆಲ್ಲ ಕೋಪ ಮಾಡ್ಕೊಂಡ್ರೆ ಹೇಗೆ.
ನನ್ನ ಬಂಗಾರ ಅಲ್ವ ನೀನು?
ನೀನೇನು ಚಿಂತೆ ಮಾಡ್ಕೋಬೇಡ.
ನಾಳೆನೇ ಮದ್ವೆಯಾಗೋಣ.
ಈಗ್ಲೇ ಹೊರಟು ಬಿಡುವ, ತುಂಬಾ ತಡವಾಯ್ತು.
ಸಾಕಷ್ಟು ಸ್ನೇಹಿತರನ್ನು ಮದ್ವೆಗೆ ಕರೆಯೋದಕ್ಕೆ ಬಾಕಿ ಇದೆ ಎಂದು ಮತ್ತೆ ಆಕೆಯನ್ನು ಕೆಣಕುವ ಪ್ರಯತ್ನ ಮಾಡಿದ.
ಅಕ್ಷರಳಿಗೆ ಏನು ಹೇಳಬೇಕೆಂದು ತೋಚದೆ ಅಭಿಮನ್ಯುವನ್ನು ನೆಲದಲ್ಲಿ ಕೆಡವಿ ಅವನ ಬೆನ್ನ ಮೇಲೆ ಕುಳಿತು ಬೆನ್ನಿಗೆ ಗುದ್ದಲು ಪ್ರಾರಂಭಿಸಿದಳು.
ನಾಯಿ ನೀನು ನಿನ್ಗೆ ಎಷ್ಟು ಹೇಳಿದ್ರು ಬುದ್ಧಿ ಬರೋದಿಲ್ಲ ಎಂದು ಅಭಿಮನ್ಯುವಿನ ತಲೆಗೂದಲು ಹಿಡಿದು ಎಳೆದಾಡಿದಳು.
ಇಬ್ಬರು ಕಚ್ಚಾಡುತ್ತಿರುವಾಗಲೇ ಭಾಗ್ಯ ಕಾಫಿಯೊಂದಿಗೆ ಆಗಮಿಸಿದಳು.
ಕಾಫಿ ತುಂಬಿದ ಲೋಟಗಳನ್ನು ಟೇಬಲ್ ಮೇಲಿಟ್ಟು ಅಭಿಮನ್ಯುವಿನ ಬೆನ್ನಮೇಲೆ ಕುಳಿತು ಕುಸ್ತಿಯಲ್ಲಿ ನಿರತಳಾಗಿದ್ದ ಅಕ್ಷರಳನ್ನು ಮೇಲೆಬ್ಬಿಸಿದಳು.
ಇಬ್ಬರು ಕಚ್ಚಾಡಿದ್ದು ಸಾಕು, ಕಾಫಿ ಕುಡಿಯಿರಿ.
ಜಗಳವೇನಿದ್ದರೂ ಮದ್ವೆಯಾದ ನಂತರ ಬೆಡ್‌ರೂಂನಲ್ಲಿ ಇಟ್ಕೊಳ್ಳಿ ಅಂದಳು.
ನೊಡು ಭಾಗ್ಯ, ಇವ್ನು ಹೇಳಿದ ಒಂದು ಮಾತು ಕೂಡ ಕೇಳ್ತಾ ಇಲ್ಲ.
ಏನು ಹೇಳಿದ್ರೂ ತಮಾಷೆ ಮಾಡ್ತಾನೆ.
ಇವ್ನಿಗೆ ಯಾವಾಗ ದೇವರು ಬುದ್ಧಿ ಕೊಡ್ತಾನೋ!
ಇವ್ನು ನಿನ್ನ ಬೆಸ್ಟ್‌ಫ್ರೆಂಡ್ ಅಂತ ಹೇಳ್ತಾ ಇರ್ತಿಯ ಅಲ್ವ!?
ನೀನಾದ್ರು ಬುದ್ಧಿ ಹೇಳು.
ನಿನ್ನ ಮಾತಾದ್ರು ಕೇಳ್ತಾನೋ ನೋಡ್ತಿನಿ ಸಿಡುಕಿದಳು.
ಬಿಸಿ ಬಿಸಿಯಾದ ಕಾಫಿಯನ್ನು ಅಕ್ಷರ ಹಾಗೂ ಅಭಿಮನ್ಯುವಿನ ಕೈಗಿತ್ತು, ತಾನು ಒಂದು ಲೋಟ ಕಾಫಿ ಹೀರುತ್ತಾ ಇಬ್ಬರ ಜಗಳ ನೋಡುತ್ತಾ ಕುಳಿತಳು.
ಕಾಫಿ ಕುಡಿದು ಮುಗಿಯುವವರೆಗೂ ಇಬ್ಬರ ನಡುವೆ ವಾಗ್ವಾದ ಮುಂದುವರೆಯುತ್ತಲೇ ಇತ್ತು.
ಅದ್ಯಾಕೆ ಅವನ ಮೇಲೆ ಸುಮ್‌ಸುಮ್ನೆ ರೇಗಾಡ್ತಿಯ?
ಈಗ ತಾನೆ ನಾವಿಬ್ರು ಆದರ್ಶಯುತ ಜೀವನ ನಡೆಸ್ತೇವೆ ಅಂತ ಭಾಷಣ ಬಿಗಿತಾ ಇದ್ದೆ.
ಅವನ ಮುಖ ನೋಡಿದ ತಕ್ಷಣ ಕಾಲು ಕೆರೆದು ಜಗಳಕ್ಕೆ ನಿಂತು ಬಿಟ್ಟಿದ್ದೀಯ.
ಮದ್ವೆಯಾಗೋ ತನಕವಾದ್ರು ಅವನನ್ನ ಫ್ರೀಯಾಗಿ ಇರೋದಕ್ಕೆ ಬಿಟ್ಬಿಡು.
ಪಾಪದ ಹುಡುಗ ಅವನು .
ಭಾಗ್ಯ ಅಭಿಮನ್ಯುವಿನ ಬೆಂಬಲಕ್ಕೆ ನಿಂತಳು.
ನಿಮ್ಮಿಬ್ರಿಗೂ ಇನ್ನೂ ಮಕ್ಕಳಾಟ ಬಿಟ್ಟಿಲ್ಲ.
ತಮಾಷೆ ಮಾಡ್ಕೊಂಡೇ ಕಾಲ ಕಳೆದು ಬಿಡ್ತಿರ.
ನಾನಿಲ್ಲಿ ದಿನಾ ಕೊರಗುತ್ತಾ ಸಾಯ್ತಾ ಇದ್ದೀನಿ.
ಮನೇಲಿ ನನ್ಗೆ ಹುಡ್ಗ ಹುಡುಕುತ್ತಾ ಇದ್ದಾರೆ.
ಏನ್ಮಾಡ್ಬೇಕು ಅಂತ ಒಂದೂ ತೋಚುತ್ತಿಲ್ಲ ತಲೆ ಮೇಲೆ ಕೈ ಹೊತ್ತು ಕುಳಿತಳು.
ಅದ್ಕೆ ಯಾಕೆ ತಲೆ ಕೆಡಿಸಿಕೊಳ್ತಾ ಇದ್ದೀಯ?
ಮಗಳಿಗೆ ಹುಡುಗನನ್ನು ಹುಡುಕೋದು ಅಪ್ಪ, ಅಮ್ಮಂದಿರ ಕರ್ತವ್ಯ.
ಅವರ ಕರ್ತವ್ಯ ಅವರು ಮಾಡ್ತಾ ಇದ್ದಾರೆ.
ಅದರಲ್ಲಿ ತಪ್ಪೇನಿದೆ?
ಅಪ್ಪ, ಅಮ್ಮ ತೋರಿಸುವ ಹುಡುಗನನ್ನೇ ಮದ್ವೆಯಾಗಬೇಕೆಂಬ ನಿಯಮವೇನು ಇಲ್ಲ.
ಒಂದ್ವೇಳೆ ಮನೆಯವರಿಗೆ ಒಪ್ಪಿಗೆಯಾದ್ರೆ ನೀನು ಮಾತ್ರ ಒಪ್ಪಿಕೊಳ್ಬೇಡ.
ಹುಡುಗ ನೋಡೋದಕ್ಕೆ ಚೆನ್ನಾಗಿಲ್ಲ.
 ನನ್ಗೆ ಇಷ್ಟವಾಗಿಲ್ಲ ಅಂತ ಕುಂಟುನೆಪ ಹೇಳಿ ಜಾರಿಕೊಂಡ್ರೆ ಆಯ್ತು.
ಮತ್ತೆ ನಾವಿಬ್ರು ನಿಶ್ಚಿಂತೆಯಿಂದ ಮದ್ವೆಯಾಗ್ಬೊಹುದು.
ಅಭಿಮನ್ಯುವಿನ ಮಾತು ಆಕೆಗೆ ಕೋಪ ತರಿಸದೆ ಇರಲಿಲ್ಲ.
ನಿನ್ಗೆ ಅದೆಲ್ಲ ಅರ್ಥವಾಗೋದಿಲ್ಲ ಎಂದು ಸಿಡುಕಿ ಸ್ವಲ್ಪ ಹೊತ್ತು ಸುಮ್ಮನಾಗಿ ಹುಡುಗಿಯರ ಕಷ್ಟ ನಿನ್ಗೇನು ಗೊತ್ತು?
ನೀನು ಹೇಳಿದಂತೆ ಹುಡುಗನ ಕಣ್ಣು ಸರಿಯಿಲ್ಲ, ಕಿವಿ ಸರಿಯಿಲ್ಲ ಅಂತ ಒಂದೆರೆಡು ಆಫರ್‌ಗಳನ್ನು ತಿರಸ್ಕರಿಸಬಹುದು.
ಆದ್ರೆ ಎಲ್ಲಾ ಆಫರ್‌ಗಳನ್ನ ತಿರಸ್ಕರಿಸ್ತಾ ಹೋದ್ರೆ ಕೊನೆಗೊಂದು ದಿನ ಯಾವನೋ ಒಬ್ಬನೊಂದಿಗೆ ಬಲವಂತವಾಗಿ ಗಂಟು ಹಾಕಿ ಕಳುಹಿಸಿಬಿಡ್ತಾರೆ ನೊಂದು ನುಡಿದಳು.
ಅಕ್ಷರ ಸಾಕಷ್ಟು ನೊಂದು ಕೊಂಡಿದ್ದಾಳೆ.
ಆಕೆಗೊಂದಿಷ್ಟು ಸಾಂತ್ವನ ಹೇಳಲೇಬೇಕೆಂಬ ನಿರ್ಧಾರವನ್ನು ಕೊನೆಗೂ ಕೈಗೊಂಡ ಅಭಿಮನ್ಯು, ಆಕೆಯ ಪಕ್ಕದಲ್ಲಿ ಕೂತು ಅಕ್ಷರ, ನೀನು ಕೋಪ ಮಾಡ್ಕೋಬೇಡ.
ಅಂತಹ ಪರಿಸ್ಥಿಯೇನು ನಿರ್ಮಾಣವಾಗೋದಿಲ್ಲ.
ಒಂದ್ವೇಳೆ ಆದರೆ ತರಾತುರಿಯಲ್ಲಿ ಇಬ್ಬರು ಮದ್ವೆಯಾಗಿ ಬಿಡುವ.
ಅದ್ಧೂರಿಯಾಗಿ ಮದ್ವೆ ಮಾಡಿಕೊಳ್ಳುವಷ್ಟು ಶಕ್ತಿ ನನ್ಗಂತೂ ಇಲ್ಲ.
ಸರಳ ವಿವಾಹ ಆಗಿಬಿಡುವ.
ನಿನ್ಗೆ ಏನೇ ಸಮಸ್ಯೆ ಎದುರಾದರೂ ಜೊತೆಗಿದ್ದು ಪರಿಹರಿಸ್ತೇನೆ ವಿನಃ ಪಲಾಯನವಾದ ನನ್ನಲಿಲ್ಲ ಎಂದು ಆಕೆಯ ಕೈ ಹಿಡಿದು ಭರವಸೆ ತುಂಬುವ ಪ್ರಯತ್ನ ಮಾಡಿದ.
ಇಬ್ಬರ ಮಾತಿನ ನಡುವೆ ಮಧ್ಯ ಪ್ರವೇಶಿಸಿದ ಭಾಗ್ಯ, ಅಭಿಮನ್ಯು, ನಿನ್ನ ಬಗ್ಗೆ ಅವಳಿಗೇನು ಕೋಪ ಇಲ್ಲ.
ಸುಮ್ನೆ ನಾಟಕ ಆಡುತ್ತಿದ್ಧಳೆ ಅಷ್ಟೆ.
ಈಗತಾನೇ ನಿನ್ನ ನೋಡ್ಲಿಕ್ಕೆ ಹೊರಟ್ಟಿದ್ಲು.
ನಾನೇ ತಡೆದು ನಿಲ್ಲಿಸಿ ನಿನ್ನ ಕರೆಯಿಸಿಕೊಂಡೆ.
ಎಷ್ಟೇ ಕೋಪ ಮಾಡ್ಕೊಂಡ್ರೂ ನಿನ್ನ ಬಗ್ಗೆ ಇರುವ ಪ್ರೀತಿಯಲ್ಲಿ ಒಂದು ಚೂರು ಕೂಡ ಕಡಿಮೆಯಾಗಿಲ್ಲ.
ಮನೆಯಲ್ಲಿ ಮದ್ವೆ ವಿಚಾರ ಕೆದಕ್ಕಿದ್ದಕ್ಕೆ ಸ್ವಲ್ಪ ತಲೆ ಕೆಡಿಸಿಕೊಂಡಿದ್ದಾಳೆ.
ಅದ್ಕೋಸ್ಕರ ಇವತ್ತು ಕಚೇರಿಗೂ ಕೂಡ ಹೋಗದೆ ನೇರ ಇಲ್ಲಿಗೆ ಬಂದ್ಬಿಟ್ಟಿದ್ದಾಳೆ ಹುಚ್ಚುಡ್ಗಿ.
ಒಂದೆರಡು ದಿನ ಅಷ್ಟೆ, ನಂತರ ಎಲ್ಲಾ ಸರಿಹೋಗುತ್ತೆ ಎಂದು ಇಬ್ಬರ ಮನದಲ್ಲಿ ಸಣ್ಣದಾಗಿ ಕವಿದಿದ್ದ ಚಿಂತೆಯನ್ನು ದೂರಮಾಡುವ ಪ್ರಯತ್ನ ಮಾಡಿದಳು.
ಭಾಗ್ಯ, ನಾವಿನ್ನು ಹೊರಡ್ತೇವೆ.
ಬಂದು ಸಾಕಷ್ಟು ಹೊತ್ತಾಯ್ತು ಅಭಿಮನ್ಯು ಅಕ್ಷರಳೊಂದಿಗೆ ಹೊರಡಲು ಅಣಿಯಾಗಿ ನಿಂತ.
ಅಭಿಮನ್ಯು, ನೀನು ಹೊರಡು, ಅಕ್ಷರ ಇಲ್ಲೇ ಇಲಿ.
ಅವಳು ಸಂಜೆ ಹೋದ್ರೆ ಸಾಕು.
ಹೇಗಿದ್ರೂ ಇವತ್ತು ಕಚೇರಿಗೆ ರಜೆ ಹಾಕಿದ್ದು ಇದ್ದೇ ಇದೆಯಲ್ಲ.
ಮನೆಯಲ್ಲೇನು ಅವಳಿಗೆ ಮಾಡೋದಕ್ಕೆ ಕೆಲ್ಸ ಇಲ್ಲ ಭಾಗ್ಯ ಅಕ್ಷರಳನ್ನು ತಡೆದು ನಿಲ್ಲಿಸಿದಳು.
ಅಭಿಮನ್ಯುವಿಗೆ ಹೊರಡುವ ಆತುರ.
ಆದರೆ, ಅಕ್ಷರಳನ್ನು ಬಿಟ್ಟು ಹೋಗುವ ಮನಸ್ಸಿಲ್ಲದೆ ತೊಳಲಾಟಕ್ಕೆ ಸಿಲುಕಿದ.
ಅದೆಲ್ಲ ಸಾಧ್ಯವಿಲ್ಲ.
ಹೆಂಡ್ತಿಯನ್ನು ಬಿಟ್ಟು ಹೋಗ್ಲಿಕ್ಕೆ ಗಂಡನಿಗೆ ಹೇಗೆ ತಾನೇ ಮನಸ್ಸು ಬರುತ್ತೆ?
ಅವಳನ್ನ ಜೊತೆಗೆ ಕರ್ಕೊಂಡೋಗ್ತಿನಿ ಹಟ ಹಿಡಿದು ಕುಳಿತ.
ಓಹೋ…, ಮದ್ವೆಗೂ ಮುಂಚೆನೇ ಇಬ್ರು ಗಂಡ-ಹೆಂಡತಿಯಾಗಿ ಬಿಟ್ರಾ?
ನಗುಮೊಗದಿಂದ ಕೇಳಿದಳು ಭಾಗ್ಯ.
ಇಬ್ಬರ ಸಂಭಾಷಣೆಯ ನಡುವೆ ಅಕ್ಷರ ಮಧ್ಯಪ್ರವೇಶಿಸಿ ಭಾಗ್ಯ ನಾವಿಬ್ರು ಇನ್ನು ಅಧಿಕೃತವಾಗಿ ಗಂಡ-ಹೆಂಡತಿ ಆಗಿಲ್ಲದಿರಬಹುದು.
ಆದ್ರೂ ಕೂಡ ನಾವಿಬ್ರು ಒಂಥರಾ ಗಂಡ-ಹೆಂಡತಿ ಇದ್ದ ಹಾಗೆಯೇ.
ನಿನ್ಗೆ ಅದೆಲ್ಲ ಅರ್ಥ ಆಗೊಲ್ಲ ಬಿಡು ಅಭಿಮನ್ಯುವಿನೊಂದಿಗೆ ಹೊರಡಲು ಅಣಿಯಾದ ಅಕ್ಷರ ಆತನ ಭುಜದ ಮೇಲೆ ತನ್ನೆರಡು ಕೈಗಳನ್ನು ಇಟ್ಟು ಫೋಸು ನೀಡಿದಳು.
ಹೌದು ನನ್ಗೂ ಕೂಡ ಹಾಗೇ ಅನ್ನಿಸ್ತಾ ಇದೆ.
ಇಷ್ಟೊತ್ತು ಜಗಳ ಆಡ್ತಾ ಇದ್ದೋಳು ದಿಢೀರಾಗಿ ಅಭಿಮನ್ಯುವಿನ ಭುಜದ ಮೇಲೆ ಕೈ ಇಟ್ಟು ಮದ್ವೆ ಮನೆಯಲ್ಲಿ ಫೋಟೋಗ್ರಾಫರ್‌ಗೆ ಫೋಸ್ ನೀಡುವ ವಧುವಿನಂತೆ ನಿಂತುಬಿಟ್ಟಿದ್ದಾಳೆ.
‘ಗಂಡ- ಹೆಂಡಿರ ಜಗಳ ಉಂಡು ಮಲಗೋ ತನಕ ಅಂತ ಹಿರಿಯರು ಹೇಳಿದ ಗಾದೆ ಮಾತು ನೆನಪಾಗ್ತಾ ಇದೆ.
ನಿಮ್ಮನ್ನ ನೋಡಿದಾಗ ಆ ಗಾದೆ ಮಾತು ನಿಜ ಅನ್ನಿಸ್ತಾ ಇದೆ.
ಹಾಗಂತ ದಿನಾ ಜಗಳ ಆಡೋದಕ್ಕೆ ಹೋಗ್ಬೇಡಿ ಎಂದು ಭಾಗ್ಯ ಇಬ್ಬರನ್ನು ಸಂತೋಷದಿಂದ ಬೀಳ್ಕೊಟ್ಟಳು.
ಭಾಗ್ಯಳ ಮನೆಯಿಂದ ಕಾಲ್ತೆಗೆಯುವ ಹೊತ್ತಿಗೆ ಸೂರ್ಯ ನೆತ್ತಿಯ ಮೇಲೆ ಬಂದು ನಿಂತಿದ್ದ.
ಪ್ರಖರವಾದ ಬಿಸಿಲಿಗೆ ಮೈ ಸುಡುವ ಅನುಭವ.
ಅಕ್ಷರ, ಛತ್ರಿ ತಲಿಲ್ವ?
ಎಲ್ಲಾ ಹುಡುಗಿಯರು ಸೂರ್ಯನ ಶಾಖಕ್ಕೆ ಎಲ್ಲಿ ಮುಖ ಕಪ್ಪಾಗಿ ಬಿಡುತ್ತದೆಯೋ ಎಂಬ ಭಯದಿಂದ ವರ್ಷದ ಮುನ್ನೂರ ಅವತ್ತೈದು ದಿನ ಕೂಡ ಛತ್ರಿಯನ್ನ ಒಟ್ಟಿಗೆ ಇಟ್ಟುಕೊಂಡಿರ್ತಾರೆ.
ಆದರೆ, ನಿನ್ಗೆ ಆ ಬಗ್ಗೆ ಆಸಕ್ತಿನೇ ಇಲ್ವ ಕೇಳಿದ.
ಸೂರ್ಯನ ಶಾಖದಿಂದ ಮುಖ ಕಪ್ಪಾದ್ರೆ ನನ್ಗೇನು ಚಿಂತೆ ಇಲ್ಲ.
ಈ ಚಿಂತೆ ಮೊದ್ಲೆಲ್ಲಾ ಇತ್ತು.
ಆದರೆ, ಈಗ ಕಟ್ಕೊಳ್ಳೋದಕ್ಕೆ ಒಬ್ಬ ಸಿಕ್ಕಿದ್ದಾನಲ್ಲ… 
ಇನ್ನು ಈ ಮುಖನ ಯಾರು ನೋಡ್ಬೇಕು ಹೇಳು?
ಎಂಬ ಅಕ್ಷರಳ ಪ್ರಶ್ನಾರ್ಥಕ ಮಾತಿಗೆ ಹುಡುಗಿಯರು ದೊಡ್ಡ ಛತ್ರಿಗಳು ಅಂತ ಈಗ ಅರ್ಥವಾಯ್ತು ಬಿಡು ಎಂದು ಹೇಳಿ ಅಭಿಮನ್ಯು ನಕ್ಕ.
ಮಧ್ಯಾಹ್ನ ಊಟದ ವೇಳೆಗೆ ಅಕ್ಷರ ಮನೆ ಸೇರಿಕೊಂಡಳು.
ಮನೆಯ ಬಾಗಿಲು ತೆರೆದುಕೊಂಡೇ ಇತ್ತು.
ಲೀಲಾವತಿ ಯಾವತ್ತೂ ಮನೆಯ ಬಾಗಿಲು ತೆರೆದಿಡುತ್ತಿರಲಿಲ್ಲ.
ವಯಸ್ಸಾಗುತ್ತಾ ಹೋದಂತೆ ಮರೆವು ಕೂಡ ಹಿಂಬಾಲಿಸಿಕೊಂಡು ಬಂದಿತು.
ಮನೆಯ ಬಾಗಿಲು ಹಾಕಿದ್ದೇನೋ ಅಥವಾ ಇಲ್ಲವೋ ಎಂಬುದು ಅವರಿಗೆ ತಿಳಿದಿರಲಿಲ್ಲ.
ಬಿಸಿಲಿನ ಧಗೆಗೆ ಬೆವತು ಹೋಗಿದ್ದ  ಅಕ್ಷರ ನೇರ ಬಾತ್‌ರೂಂ ಕಡೆಗೆ ತೆರಳಿ ಮುಖ ತೊಳೆದು ಬಟ್ಟೆ ಬದಲಾಯಿಸಿಕೊಂಡು ಆಯಾಸ ನೀಗಿಸಿಕೊಳ್ಳಲು ಫ್ಯಾನ್ ಕೆಳಗೆ ಕುಳಿತುಕೊಂಡಳು.
ಮನೆಯ ಹಾಲ್‌ನಲ್ಲಿ ಏನೋ ಸದ್ದು ಕೇಳಿ ಅಡುಗೆ ಮನೆಯಿಂದ ಲೀಲಾವತಿ ಹೊರ ಬಂದರು.
ಸೋಫಾದಲ್ಲಿ ಕುಳಿತು ಫ್ಯಾನಿನ ಗಾಳಿಗೆ ಮೈಯೊಡ್ಡುತ್ತಾ ಕುಳಿತ ಅಕ್ಷರಳನ್ನು ಕಂಡು ರೇಗಾಡಿದರು.
ಅದ್ಯಾಕ್ಕೆ ಬಿಸ್ಲಲ್ಲಿ ಹಂಗೆ ಓಡಾಡ್ತಿಯ?
ಬೆಳಗ್ಗೆ ಮನೆ ಬಿಟ್ಟವಳು ಮಧ್ಯಾಹ್ನ ಬರ್ತಾ ಇದ್ದಾಳೆ.
ಪೋಲಿ ಹುಡುಗರು ಸುತ್ತಾಡೋ ಹಾಗೆ ಸುತ್ತಾಡ್ತಾ ಇದ್ದೀಯ.
ಒಂದು ನಿಮಿಷನೂ ನಿಂತ ಕಾಲಲ್ಲಿ ನಿಲ್ಲೋದಿಲ್ಲ.
ಮರದಲ್ಲಿರುವ ಕೋತಿಗೂ ನಿನ್ಗೂ ಯಾವ ವ್ಯತ್ಯಾಸ ಇಲ್ಲ.
ಅತ್ತಿಂದಿತ್ತ ಓಡಾಡ್ತನೇ ಇರ್ಬೇಕು.
ಇಲ್ದಿದ್ರೆ ಸಮಾಧಾನವೇ ಇಲ್ಲ.
ಅದ್ಯಾವ ಘಳಿಗೆಯಲ್ಲಿ ನಿನ್ನ ಹೆತ್ತು ಬಿಟ್ಟೆನೋ… 
ಮಗಳ ಅವತಾರ ಕಂಡು ರೇಗಿದರು.
ಅದ್ಯಾಕ್ಕೆ ಹಾಗೆ ವಟವಟಾಂತ ಅರಚ್ಕೋತ್ತಾ ಇದ್ದೀಯ?
ಮನೇಲಿ ಕೂತು ಎಷ್ಟೂಂತ ಟೀವಿ ನೋಡೋದು.
ಸ್ವಲ್ಪ ಬೋರಾಯ್ತು ಅದ್ಕೆ ಭಾಗ್ಯಳ ಮನೆಗೆ ಹೋಗಿ ಬಂದೆ.
ಈಗ ಸುತ್ತಾಡದೆ ಇನ್ನೇನು ಮದ್ವೆಯಾದ ನಂತರ ಸುತ್ತಾಡೋದಕ್ಕೆ ಸಾಧ್ಯನಾ?
ಸಾಧ್ಯವಾದ್ರೆ ಇನ್ನೊಂದೆರಡು ದಿನ ರಜೆ ಹಾಕಿ ಸುತ್ತಾಡ್ಬೇಕೂಂತ ಅನ್ನಿಸ್ತಾ ಇದೆ ಅಂದಳು.
ಲೀಲಾವತಿ ಮಗಳ ಮಾತನ್ನು ಕಿವಿಗೆ ಹಾಕಿಕೊಳ್ಳದೆ ಅಡುಗೆ ಮನೆಯ ಕಡೆಗೆ ನಡೆದರು.
ಅಮ್ಮ, ಕರಿಯನಿಗೆ ಅಪ್ಪ ದುಡ್ಡು ಕೊಟ್ರಾ…?
ಕೂತಲ್ಲಿಂದಲೇ ಕೂಗಿ ಕೇಳಿದಳು.
ಈಗತಾನೆ ಬಂದು ತಗೊಂಡೋದ ಎಂದು ಲೀಲಾವತಿ ಅತ್ತಿಂದ ಕೂಗಿ ಹೇಳಿದರು.
ಅಕ್ಷರ, ಸೋಫಾದಿಂದ ಎದ್ದು ಅಡುಗೆ ಮನೆಯ ಕಡೆಗೆ ನಡೆದಳು.
ಅಮ್ಮ, ಅಪ್ಪ ಅದ್ಯಾಕ್ಕೆ ದುಡ್ಡಿನ ಬಗ್ಗೆ ಅಷ್ಟೊಂದು ಆಸೆ ಇಟ್ಕೊಂಡಿದ್ದಾರೋ ಗೊತ್ತಿಲ್ಲ.
ಅಪ್ಪನಿಗೆ ಮನುಷ್ಯರಿಗಿಂತ ದುಡ್ಡಿನ ಬಗ್ಗೆಯೇ ಹೆಚ್ಚು ಆಸಕ್ತಿ.
ನಾನೇನೋ ಮದ್ವೆಯಾಗಿ ಹೊರಟೋಗ್ತಿನಿ.
ಇನ್ನು ಇರೋ ಒಬ್ನೇ ಮಗನಿಗೆ ಅದ್ಯಾಕೆ ಅಷ್ಟೊಂದು ಆಸ್ತಿ, ಹಣ ಕೂಡಿಡ್ಬೇಕು.
ಇರೋ ಹಣದಲ್ಲಿ ಸ್ವಲ್ಪನಾದ್ರು ದಾನಧರ್ಮ ಮಾಡಿ ಪುಣ್ಯ ಕಟ್ಕೋಬಾದ?
ಎಂಬ ಮಗಳ ಪ್ರಶ್ನೆಗೆ ನಿಮ್ಮಪ್ಪನೇ ಹೋಗಿ ಕೇಳು ಎಂದು ಲೀಲಾವತಿ ಸಿಡುಕುತ್ತಾ ಹೇಳಿದರು.
ರಾಜಶೇಖರ್‌ಗೆ ಆಸ್ತಿಮೇಲೆ ಆಸ್ತಿ ಸಂಪಾದಿಸಬೇಕೆಂಬ ಆಸೆ.
ಹೀಗಾಗಿ ಒಂದೈದು ಪೈಸೆಯನ್ನ ಕೂಡ ಅನಗತ್ಯವಾಗಿ ದುಂದುವೆಚ್ಚ ಮಾಡುತ್ತಿರಲಿಲ್ಲ.
ಮೂರು ತಲೆಮಾರು ತಿನ್ನುವಷ್ಟು ಆಸ್ತಿ ಕೂಡಿಟ್ಟುಕೊಂಡಿದ್ದರೂ ದಿನವಿಡೀ ಕಾಫಿ ಎಸ್ಟೇಟ್‌ನಲ್ಲಿ ಕಾಲ ಕಳೆಯುವ ರಾಜಶೇಖರ್ ಅವರನ್ನು ನೋಡಿ ಜನರು ಕಕ್ಕಸಿನಲ್ಲಿ ಕಂಡ ಕಾಸನ್ನೂ ಕೂಡ ಈ ಮನುಷ್ಯ ಬಿಡೋದಿಲ್ಲ ಎಂದು ಆಡಿಕೊಳ್ಳುತ್ತಿದ್ದರು.
ಎಸ್ಟೇಟ್ ನೋಡಿಕೊಳ್ಳಲು ಒಂದು ರೈಟರನ್ನು ಕೂಡ ನೇಮಕ ಮಾಡಿಕೊಳ್ಳಲು ಆಸಕ್ತಿ ತೋರಲಿಲ್ಲ.
ರೈಟರ್‌ಗೆ ತಿಂಗಳು ತಿಂಗಳು ಸಂಬಳ ಎಣಿಸಿಕೊಡಬೇಕಲ್ಲ.!
ಅಷ್ಟಕ್ಕೂ ಯಾರನ್ನೂ ನಂಬುವ ಹಾಗಿಲ್ಲ.
ತಮ್ಮ ಎಸ್ಟೇಟ್‌ಗೆ ರೈಟರಾಗಿ ಬರುವ ವ್ಯಕ್ತಿ ಒಳ್ಳೆಯವನೋ ಕೆಟ್ಟವನೋ ಎಂದು ನಿರ್ಧರಿಸುವುದಾದರೂ ಹೇಗೆ?
ಹಲವು ಕಾಫಿ ಎಸ್ಟೇಟ್‌ಗಳಿಗೆ ರೈಟರಾಗಿ ಬಂದವರು ಹತ್ತಿಪ್ಪತ್ತು ವರ್ಷಗಳಲ್ಲಿ ತಾವೂ ಕೂಡ ಕಾಫಿ ತೋಟದ ಮಾಲಿಕರಾದ ಪ್ರಸಂಗ ಅವರ ಕಣ್ಣಮುಂದೆಯೇ ಇದೆ.
ಹಾಗಾಗಿ ಕಾಫಿ ಎಸ್ಟೇಟ್‌ನ ಉಸ್ತುವಾರಿಯನ್ನು ಅವರೇ ನಿಭಾಯಿಸುತ್ತಿದ್ದರು.
ಇಷ್ಟೆಲ್ಲ ಆಸ್ತಿ, ಅಂತಸ್ತು ಇದ್ದರೂ ಅವರ ಜೀವನದಲ್ಲಿ ನೆಮ್ಮದಿ ಎಂಬುದು ತುಸು ದೂರವೇ ಉಳಿದುಕೊಂಡಿದೆ.
ಇರುವ ಒಬ್ಬನೇ ಮಗ ಪ್ರೀತಮ್‌ಗೆ ಮನೆಯ ಕಡೆಯಂತು ನೆನಪೇ ಇಲ್ಲ.
ಬೆಂಗಳೂರಿನಲ್ಲಿ ಖಾಸಗಿ ಕಂಪೆನಿಯೊಂದರಲ್ಲಿ ಉದ್ಯೋಗ ಗಿಟ್ಟಿಸಿಕೊಂಡ ನಂತರ ಮನೆಯ ಕಡೆ ತಲೆಹಾಕುವುದು ವರ್ಷಕ್ಕೊಮ್ಮೆ ಮಾತ್ರ.
ಎಸ್ಟೇಟ್ ಕಡೆಗಂತೂ ಅವನಿಗೆ ಸಣ್ಣ ವಯಸ್ಸಿನಿಂದಲೂ ಆಸಕ್ತಿ ಹುಟ್ಟಲೇ ಇಲ್ಲ.
ಅವನ ಕಾಲದಲ್ಲಿ ಈ ತೋಟ, ಮನೆಯನ್ನೆಲ್ಲ ಮಾರಾಟ ಮಾಡಿ ಬೆಂಗಳೂರು ಸೇರಿಕೊಳ್ಳುತ್ತಾನೋ ಏನೋ ಎಂಬ ಭಯ ರಾಜಶೇಖರ್‌ಗೆ.
ಮಗನ ವಿಷಯದಲ್ಲಿಯೇ ಕೊರಗಿ, ಕೊರಗಿ ಅವರು ಸಾಕಷ್ಟು ಸೊರಗಿ ಹೋಗಿದ್ದರು.
ಒಮ್ಮೊಮ್ಮೆ ಯಾರಿಗೋಸ್ಕರ ದುಡಿಯಬೇಕೆಂದು ಅನ್ನಿಸಿ ವಾರಗಟ್ಟಲೇ ತೋಟದ ಕಡೆಗೆ ತಲೆಹಾಕಿ ನೋಡುತ್ತಿರಲಿಲ್ಲ.
ಲೀಲಾವತಿ ಮತ್ತೆ ಸಮಾಧಾನಪಡಿಸಿ ಸಹಜ ಸ್ಥಿತಿಗೆ ತರುತ್ತಿದ್ದರು.
ಅಕ್ಷರ ಅಮ್ಮನೊಂದಿಗೆ ಮಾತ್ತಾಡುತ್ತಲೇ ಊಟ ಮುಗಿಸಿ ಬೆಡ್‌ರೂಂ ಕಡೆಗೆ ತೆರಳಿ ನಿದ್ರೆಗೆ ಜಾರಿದಳು.
ಯಾರೋ ಕಾಲಿಂಗ್‌ಬೆಲ್ ಹೊತ್ತಿದ ಸದ್ದು ಕೇಳಿ ಲೀಲಾವತಿ ಓಡಿ ಹೋಗಿ ಬಾಗಿಲು ತೆರೆದರು.
ಕಾಫಿ ಎಸ್ಟೇಟ್‌ನಲ್ಲಿ ಬೆಳಗ್ಗಿನಿಂದ ಮಧ್ಯಾಹ್ನವರೆಗೆ ಕೆಲಸದವರೊಂದಿಗೆ ಕೂಗಾಡಿ ಕೆಲಸ ಮಾಡಿಸಿ ಸುಸ್ತಾಗಿ ಮನೆಯೊಳಗೆ ಪ್ರವೇಶಿಸಿದ ರಾಜಶೇಖರ್ ಅವರ ಕಣ್ಗಳು ಮಗಳಿಗಾಗಿ ಹುಡುಕಾಡುತ್ತಿದ್ದವು.
ಮಗಳೆಲ್ಲಿ, ಕಾಣ್ತಾ ಇಲ್ಲ?
ಬೆಳಗ್ಗೆ ಹೋದವಳು ಇನ್ನೂ ಬರ್ಲಿಲ್ವ?
ಈಗತಾನೇ ಬಂದು ಊಟ ಮಾಡ್ಕೊಂಡು ಮಲ್ಕೊಂಡಿದ್ದಾಳೆ.
ನಿಮ್ಮ ಸ್ವಭಾವನೇ ಅವಳಿಗೆ ಅಂಟಿಕೊಂಡಿದೆ.
ನಿಂತ ಕಾಲಲ್ಲಿ ನಿಲ್ಲೋದಿಲ್ಲ.
ಭಾಗ್ಯನ ನೋಡೋದಕ್ಕೆ ಅಷ್ಟೊಂದು ದೂರ ನಡ್ಕೊಂಡು ಹೋಗಿದ್ಲು.
ಏನು ಹುಚ್ಚೋ ಏನೋ. . !?
ಎಷ್ಟೇ ಆದ್ರೂ ಅವಳು ನನ್ನ ಮಗಳಲ್ವ ಅಂದುಕೊಂಡ ರಾಜಶೇಖರ್ ಮನದೊಳಗೆ ಮಗಳನ್ನು ನೆನೆದುಕೊಂಡು ನಕ್ಕರು.
ವಿವಾಹದ ವಿಚಾರ ಎತ್ತಿದಾಗ ಮಗಳು ಕೋಪಗೊಂಡದ್ದನ್ನು ಕಂಡು ರಾಜಶೇಖರ್ ಸಾಕಷ್ಟು ನೊಂದುಕೊಂಡಿದ್ದರು.
ಬಹಳ ಮುದ್ದಾಗಿ ಆಕೆಯನ್ನು ಬೆಳೆಸಿದ್ದರು.
ಮಗಳ ಮನಸ್ಸಿಗೆ ನೋವಾಗಬಾರದೆಂದು ತೀರ್ಮಾನಿಸಿ ಮನಸ್ಸಿಲ್ಲದಿದ್ದರೂ ಕರಿಯನಿಗೆ ಐವತ್ತು ಸಾವಿರ ರೂಪಾಯಿ ಕೊಡುವಂತಾಯಿತು.
ಕರಿಯನೇ ನಿಜವಾದ ಅದೃಷ್ಟವಂತ.
ಅಕ್ಷರಳ ದೆಸೆಯಿಂದ ಹಣ ಗಿಟ್ಟಿಸಿಕೊಂಡ.
ಆಕೆಗೆ ಬಡವರನ್ನು ಕಂಡರೆ ಎಲ್ಲಿಲ್ಲದ ಅಕ್ಕರೆ.
ಅಕ್ಷರ ಏನಾದರು ಎಸ್ಟೇಟ್ ಕಡೆಗೆ ಕಾಲಿಟ್ಟರೆ ಕೆಲಸದವರು ಕೆಲಸ ಮಾಡದೆ ಆಕೆಯೊಂದಿಗೆ ಹರಟೆಯಲ್ಲಿ ತಲ್ಲೀನರಾಗಿಬಿಡುತ್ತಾರೆ.
ಎಲ್ಲರಿಗೂ ಬಿಸ್ಕೇಟ್ ನೀಡಿ ವಿಶ್ರಾಂತಿ ತೆಗೆದುಕೊಳ್ಳುವಂತೆ ಹೇಳಿ ಪಟ್ಟಂಗ ಹೊಡೆಯಲು ಕುಳಿತರೆ ಇನ್ನು ರಾಜಶೇಖರ್ ಬಂದು ಗದರಿಸಿದಾಗಲೇ ಆಳುಗಳು ಕೆಲಸದ ಕಡೆಗೆ ಗಮನ ಹರಿಸೋದು.
ಕಾರ್ಮಿಕರ ಕಡೆಗೆ ಆಕೆ ತೋರುತ್ತಿದ್ದ ಪ್ರೀತಿ, ವಾತ್ಸಲ್ಯದಿಂದ ಆಕೆ ಪ್ರತಿಯೊಬ್ಬ ಕಾರ್ಮಿಕರ ಹೃದಯದಲ್ಲಿ ಸ್ಥಾನ ಪಡೆದುಕೊಂಡಿದ್ದಳು.
ಒಮ್ಮೊಮ್ಮೆ ಮಗಳ ತುಂಟಾಟ ನೋಡುತ್ತಾ ರಾಜಶೇಖರ್ ಕಾಲ ಕಳೆದುಬಿಡುತ್ತಿದ್ದರು.
ಆಕೆಯನ್ನು ಮದುವೆಮಾಡಿ ಕಳುಹಿಸುವುದಕ್ಕೂ ಅವರಿಗೆ ಇಷ್ಟವಿಲ್ಲ.
ಜೀವನ ಪರ್ಯಂತ ಅವಳು ಹೀಗೆ ನಗುನಗುತ್ತಾ ಈ ಮನೆಯಲ್ಲಿಯೇ ಸಂತೋಷವಾಗಿ ಬಾಳಬೇಕೆಂದು ಅವರ ಮನಸ್ಸು ಹೇಳುತಿತ್ತು.
ಆದರೆ ಏನು ಮಾಡೋದಕ್ಕ್ಕೆ ಸಾಧ್ಯ?
ಹೆಣ್ಣಾಗಿ ಹುಟ್ಟಿ ಬಿಟ್ಟಳಲ್ಲಾ… ಎಂದು ಮರುಗುತ್ತಿದ್ದರು.
ಇತ್ತೀಚಿನ ದಿನಗಳಲ್ಲಂತೂ ರಾಜಶೇಖರ್ ಏನೋನೋ ಯೋಚನೆಯಲ್ಲಿ ಮುಳುಗಿ ಆರೋಗ್ಯ ಹದಗೆಡಿಸಿಕೊಳ್ಳುತ್ತಿದ್ದರು.
ಮಗ ಅಥವಾ ಮಗಳ ವಿಚಾರದಲ್ಲಿ ಇತ್ತೀಚೆಗೆ ಚಿಂತೆಗೆ ಬೀಳುತ್ತಿದ್ದಾರೆಂಬ ಅರಿವು ಲೀಲಾವತಿಗೆ ಇತ್ತು.
ಹೀಗಾಗಿ ಒಂದಷ್ಟು ಗದರಿಸಿ ಸರಿದಾರಿಗೆ ತರುವ ಪ್ರಯತ್ನ ಆಕೆಗೆ ನಿತ್ಯದ ಕಾಯಕವಾಯಿತು.
ನೀವು ಏನೇನೋ ಕಲ್ಪನೆ ಮಾಡ್ಕೊಂಡು ಯಾಕೆ ಮನಸ್ಸು ಭಾರ ಮಾಡ್ಕೋತ್ತಿರ?
ಮಗಳು ಒಂದೆರಡು ವರ್ಷ ಇಲ್ಲೇ ಇರ್ಲಿ.
ನಂತರ ಮದ್ವೆ ಮಾಡಿಸಿದ್ರೆ ಆಯ್ತು.
ನಡಿರಿ, ಕೈತೊಳ್ಕೊಂಡು ಬನ್ನಿ.
ಊಟ ಮಾಡೋಣ ಗಂಡನನ್ನು ಊಟಕ್ಕೆ ಅಣಿಗೊಳಿಸಿದರು.
ರಾಜಶೇಖರ್ ಊಟ ಮುಗಿಸಿಕೊಂಡು ಸೋಫಾದಲ್ಲಿ ಕುಳಿತು ವಿಶ್ರಾಂತಿ ತೆಗೆದುಕೊಳ್ಳುತ್ತಿದ್ದರು.
ಬೆಡ್‌ರೂಂನಿಂದ ಆಕಳಿಸುತ್ತಾ ಹೊರಗೆ ಬಂದ ಅಕ್ಷರಳನ್ನು ರಾಜಶೇಖರ್ ಕರೆತಂದು ಸೋಫಾದಲ್ಲಿ ಕೂರಿಸಿದರು.
ಯಾಕಮ್ಮ ಇಷ್ಟು ಬೇಗ ಎದ್ದು ಬಿಟ್ಟೆ?
ಸ್ವಲ್ಪ ಹೊತ್ತು ಮಲ್ಕೋ ಬಹುದಿತ್ತಲ್ಲ?
ಭಾಗ್ಯ ಹೇಗಿದ್ದಾಳೆ?
ಕ್ಷೇಮತಾನೆ? ಕೇಳಿದರು. 
ಅವಳಿಗೇನಪ್ಪ, ಚೆನ್ನಾಗಿಯೇ ಇದ್ದಾಳೆ.
ಇಷ್ಟೊತ್ತು ಅವಳ ಜೊತೆನೇ ಕಷ್ಟ, ಸುಖ ಹಂಚ್ಕೊಂಡು ಬಂದೆ ನಿದ್ದೆಗಣ್ಣಿನಲ್ಲಿ ಅಪ್ಪನ ಪ್ರಶ್ನೆಗೆ ಉತ್ತರಿಸಿ ಸುಮ್ಮನಾದಳು. 
ಸರಿ. . ಸರಿ. . , ಇವತ್ತು ಸಂಜೆ ರಾಜಾಸೀಟ್‌ಗೆ ನಿನ್ನೊಂದಿಗೆ ನಾನು ಹಾಗೂ ನಿನ್ನಮ್ಮ ಒಟ್ಟಿಗೆ ಬರ್ತಿವಿ.
ಮಗಳ ಜೊತೆ ಸ್ವಲ್ಪ ಸುತ್ತಾಡುವ ಅನ್ನಿಸ್ತಾ ಇದೆ.
ಇನ್ನು ಅಪ್ಪ, ಅಮ್ಮ ನನ್ನ ರಾಜಾಸೀಟ್‌ಗೆ ಕರ್ಕೊಂಡೋಗಿಲ್ಲ ಅಂತ ನಮ್ಗೆ ಬೈಯ್ತಾ ಕೂರಬೇಡ ರಾಜಶೇಖರ್ ಮಗಳ ಮನಸ್ಸು ಗೆಲ್ಲುವ ಪ್ರಯತ್ನ ಮಾಡಿದರು.
ಅಪ್ಪನ ಮಾತುಕೇಳಿ ಆಕೆಯ ನಿದ್ರೆ ಮಂಪರು ಹಾರಿ ಹೋಯಿತು.
ಎಲ್ಲಿ ದಿನನಿತ್ಯ ರಾಜಾಸೀಟ್‌ಗೆ ತನ್ನೊಂದಿಗೆ ಬಂದು ಬಿಡುತ್ತಾರೋ?
ಒಂದ್ವೇಳೆ ದಿನಾ ಬಂದರೆ ಅಭಿಮನ್ಯುವನ್ನು ಭೇಟಿಯಾಗೋದಕ್ಕೆ, ಅವನೊಂದಿಗೆ ಆಡುವ ಸರಸ ಸಲ್ಲಾಪಕ್ಕೆ ಕಡಿವಾಣ ಹಾಕಿದ್ದಂತೆಯೇ ಸರಿ.
ಹೇಗಾದರು ಮಾಡಿ ಅಪ್ಪ, ಅಮ್ಮ ರಾಜಾಸೀಟ್‌ಗೆ ಬರೋದನ್ನು ತಪ್ಪಿಸಬೇಕೆಂಬುದು ಆಕೆಯ ಮನದ ಬಯಕೆ.
ನನ್ಗೆ ರಾಜಾಸೀಟ್‌ಗೆ ಹೋಗೋದಕ್ಕೆ ಇಷ್ಟ ಇಲ್ಲ.
ಈಗ ತಾನೆ ಭಾಗ್ಯಳ ಮನೆಗೆ ಹೋಗಿ ಬಂದು ಸುಸ್ತಾಗಿದ್ದೀನಿ.
ನಡ್ದು, ನಡ್ದು ಸಾಕಾಗಿ ಹೋಗಿದೆ.
ಇನ್ನು ರಾಜಾಸೀಟ್‌ಗೆ ಹೋಗ್ಲಿಕ್ಕೆ ನನ್ನಿಂದ ಸಾಧ್ಯ ಇಲ್ಲ ಅಪ್ಪನ ಕೋರಿಕೆಗೆ ಕುಂಟುನೆಪ ಹೇಳಿ ಜಾರಿಕೊಳ್ಳುವ ಪ್ರಯತ್ನ ಮಾಡಿದಳು.
ರಾಜಶೇಖರ್‌ಗೂ ಕೂಡ ರಾಜಾಸೀಟ್‌ಗೆ ಹೋಗೋದಕ್ಕೆ ಮನಸ್ಸಿರಲಿಲ್ಲ.
ಆದರೆ, ಮಗಳ ಮನಸ್ಸನ್ನು ಗೆಲ್ಲೋದಕ್ಕೆ ಬೇರೆ ಮಾರ್ಗ ಅವರಿಗೆ ಹೊಳೆಯಲಿಲ್ಲ.
ಮಗಳ ಮನಸ್ಸಿನಲ್ಲಿ ತನ್ನ ಮೇಲೆ ತುಂಬಿರುವ ಸಿಟ್ಟನ್ನು ದೂರ ಮಾಡಲು ಅವಳಿಗಿಷ್ಟವಾದ ರಾಜಾಸೀಟ್‌ಗೆ ಕರೆದೊಯ್ಯಬೇಕೆಂಬ ನಿರ್ಧಾರ ಕೈಗೊಂಡರು.
ಅಕ್ಷರ, ನೀನು ರಾಜಾಸೀಟ್‌ಗೆ ಬರದಿದ್ರೆ ನಾವಿಬ್ರೇ ಅಲ್ಲಿಗೆ ಹೋಗಿ ಏನ್ಮಾಡೋದು?
ಅಷ್ಟೊಂದು ದೂರ ನೀನೇನು ನಡ್ಕೊಂಡು ಹೋಗ್ಬೇಕಾಗಿಲ್ಲ.
ಎಲ್ಲರು ಕಾರಲ್ಲಿ ಹೋಗೋಣ ಮತ್ತೆ ಮಗಳ ಮುಂದೆ ಕೋರಿಕೆ ಮುಂದಿಟ್ಟು ಒಪ್ಪಿಗೆಗಾಗಿ ಕಾದರು.
ಅಪ್ಪ ಹಿಡಿದ ಹಟದಿಂದ ಬಿಡುವಂತೆ ಕಾಣದೆ ಇದ್ದಾಗ ಆಯ್ತು, ಸಂಜೆ ಹೋಗುವ ಎಂದು ಒಪ್ಪಿಗೆ ಸೂಚಿಸಿ ಒಂದೆರಡು ಕ್ಷಣದ ಬಳಿಕ ಮರೆತುಹೋದ ವಿಷಯವನ್ನು ನೆನಪಿಗೆ ತಂದುಕೊಂಡವಳಂತೆ ಅಪ್ಪ, ಕಾರ್‌ನಲ್ಲಿ ಹೋಗೋದಾದ್ರೆ ಅಭಿಮನ್ಯುವನ್ನು ಬರ್ಲಿಕ್ಕೆ ಹೇಳ್ತೇನೆ.
ಅವನು ಜೊತೆಗೆ ಬಂದ್ರೆ ಚೆನ್ನಾಗಿರುತ್ತೆ ಅಂದಳು.
ಪಕ್ಕದಲ್ಲಿಯೇ ಇದ್ದ ಲೀಲಾವತಿಗೆ ಮಗಳ ಮಾತು ರುಚಿಸಲಿಲ್ಲ.
ದಿನಾ ಅಭಿಮನ್ಯುವಿನೊಂದಿಗೆ ಯಾಕಾದ್ರು ಸುತ್ತಾಡ್ತಾ ಇದ್ದಾಳೋ?
ಒಂದ್ವೇಳೆ ಮಗಳೇನಾದ್ರು ಪ್ರೀತಿ ಗೀತಿ ಮಾಡ್ತಾ ಇದ್ದಾಳಾ?
ಅಯ್ಯೋ ದೇವರೇ!ಹಾಗೇನು ಆಗದೆ ಇರಲಿ ಎಂದು ಮನದಲ್ಲಿಯೇ ದೇವರಿಗೆ ಕೋರಿಕೆ ಸಲ್ಲಿಸಿ ಅಭಿಮನ್ಯುವಿನ ಆಗಮನಕ್ಕೆ ತಮ್ಮ ಅಸಂತೃಪ್ತಿ ಹೊರಹಾಕಲು ಅಣಿಯಾದರು.
ಮನೆಯವರೆಲ್ಲ ಒಟ್ಟಿಗೆ ಹೋಗುವಾಗ ಅವನ ಯಾಕೆ ಕಕೊಂಡು ಹೋಗ್ಬೇಕು?
ನನ್ಗೇನೋ ಇದು ಸರಿ ಕಾಣಿಸ್ತಾ ಇಲ್ಲ ಎಂದು ಹೇಳಿ ಮಗಳ ಮುಖವನ್ನೇ ನೋಡಿದರು.
ಅಕ್ಷರಳಿಂದ ಯಾವುದೇ ಪ್ರತಿಕ್ರಿಯೆ ಬರದೆ ಇದ್ದಾಗ  ಏನೋ ನಿನ್ನಿಷ್ಟ.
ಪುನಃ ಅದ್ಕೂ ಬೇಸರ ಮಾಡ್ಕೊಂಡು ಮುಖ ಊದಿಸಿಕೊಂಡು ಕೂರ್ಬೇಡ.
ನಿನ್ಗೆ ಇಷ್ಟವಿದ್ರೆ ಬರ್ಲಿಕ್ಕೆ ಹೇಳು ಎಂದು ಹಾವು ಸಾಯಬಾರದು, ಕೋಲು ಮುರಿಯಬಾರದು ಎಂಬಂತೆ ಮಗಳ ಮನಸ್ಸಿಗೂ ನೋವಾಗಬಾರದು, ಅಭಿಮನ್ಯು ಜೊತೆಗೆ ಬರಬಾರದು ಎಂಬ ರೀತಿಯಲ್ಲಿ ಮಾತು ಮುಗಿಸಿ ಮೌನಕ್ಕೆ ಶರಣಾದರು.
ಅಪ್ಪ, ಅಭಿಮನ್ಯು ಇಲ್ದಿದ್ರೆ ನಾನು ರಾಜಾಸೀಟ್‌ಗೆ ಬರೋದಿಲ್ಲ.
ನೀವೇ ಅವನನ್ನ ಬರ್ಲಿಕ್ಕೆ ಹೇಳಿ.
ದಿನಾ ಅವನೊಟ್ಟಿಗೆನೇ ರಾಜಾಸೀಟ್‌ಗೆ ಹೋಗ್ತಾ ಇರ್ತೇನೆ.
ಇವತ್ತು ಬಿಟ್ಟು ಹೋದ್ರೆ ಅವನು ಎಷ್ಟೊಂದು ಬೇಸರ ಮಾಡ್ಕೊಳ್ತಾನೋ ಏನೋ…?
ಅವನು ಬರೋದಕ್ಕೆ ಒಪ್ಪಿದ್ರೆ ಮಾತ್ರ ಬರ್ತೇನೆ ಎಂದು ಷರತ್ತು ವಿಧಿಸಿದಳು.
ಮಗಳ ಮಾತು ಮೀರುವ ಶಕ್ತಿ ರಾಜಶೇಖರ್‌ಗೆ ಇಲ್ಲ.
ಮೊಬೈಲ್ ಕೈಗೆತ್ತಿಕೊಂಡು ಅಭಿಮನ್ಯುವಿಗೆ ಕರೆ ಮಾಡಿ ಸಂಜೆ ರಾಜಾಸೀಟ್‌ಗೆ ಬರಬೇಕೆಂದು ವಿನಯಪೂರ್ವಕವಾಗಿ ಕೇಳಿಕೊಂಡರು.
ಸಂಜೆಯಾಗುತ್ತಿದ್ದಂತೆ ಮೂವರು ಕಾರಿನಲ್ಲಿ ರಾಜಾಸೀಟ್‌ಗೆ ಪಯಣ ಬೆಳೆಸಿದರು.
ಅಷ್ಟೊತ್ತಿಗಾಗಲೇ ಅಭಿಮನ್ಯು ಅಕ್ಷರಳ ಆಗಮನಕ್ಕಾಗಿ ರಾಜಾಸೀಟಿನ ಕಲ್ಲು ಬೆಂಚಿನ ಮೇಲೆ ಕಾದು ಕುಳಿತ್ತಿದ್ದ.
ಅಕ್ಷರ ಅಭಿಮನ್ಯುವನ್ನು ಅಪ್ಪ, ಅಮ್ಮನಿಗೆ ಪರಿಚಯ ಮಾಡಿಕೊಟ್ಟಳು.
ನೀನೇನಮ್ಮ ನನ್ಗೆ ಅಭಿಮನ್ಯು ಗೊತ್ತೇ ಇಲ್ಲದ ತರ ಹೊಸದಾಗಿ ಪರಿಚಯ ಮಾಡಿಕೊಡ್ತಾ ಇದ್ದೀಯ?
ಅವನ ಗಿಫ್ಟ್‌ಸೆಂಟರ್‌ಗೆ ಆಗಿಂದಾಗೆ ಹೋಗ್ತನೇ ಇರ್ತೇನೆ.
ಅವನ ಪರಿಚಯ ತುಂಬಾ ವರ್ಷದಿಂದ ಇದೆ ಅಂದರು ರಾಜಶೇಖರ್.
ನಿಮ್ಗೆ ಪರಿಚಯ ಇರ್ಬೊಹುದು.
ಆದರೆ, ಅಮ್ಮ ಇದುವರೆಗೂ ಅಭಿಮನ್ಯುವನ್ನು ನೋಡಿರಲಿಲ್ಲ.
ಹೆಸರು ಮಾತ್ರ ಕೇಳಿದ್ರು ಅದ್ಕೋಸ್ಕರ ಪರಿಚಯ ಮಾಡಿಕೊಟ್ಟೆ ಎಂದು ರಾಜಾಸೀಟ್ ಮುಂಭಾಗದಲ್ಲಿ ಪ್ರಕೃತಿ ಸೊಬಗಿನ ಕಡೆಗೆ ಕೈ ತೋರಿಸಿ ಎಷ್ಟೊಂದು ಸುಂದರವಾಗಿದೆಯಲ್ಲ? ಅಂದಳು.
 ಏನಮ್ಮ ನೀನು ಬಯಲು ಸೀಮೆಯಲ್ಲಿ ಹುಟ್ಟಿದ ಹುಡ್ಗಿ ತರ ಮಾತಾಡ್ತಾ ಇದ್ದೀಯ?
ಕೊಡಗಿನಲ್ಲಿ ಬೆಟ್ಟ,ಗುಡ್ಡ, ಕಾಡು ಇದ್ದದ್ದೇ.
ಅದರಲ್ಲೇನು ವಿಶೇಷತೆ ಇದೆ ಹೇಳು?
ಇದನ್ನೆಲ್ಲ ನೋಡಿ, ನೋಡಿ ಸಾಕಾಗಿ ಹೋಗಿದೆ ಮಗಳನ್ನು ಸಂತೃಪ್ತಿ ಪಡಿಸುವುದಕೋಸ್ಕರ ರಾಜಾಸೀಟ್‌ಗೆ ಬಂದ ರಾಜಶೇಖರ್ ರಾಜಾಸೀಟ್‌ನ ಮುಂಭಾಗದ ಪ್ರಕೃತಿ ಸೊಬಗನ್ನು ನೋಡಿ ಪುಳಕಿತರಾಗಲಿಲ್ಲ.
ಆದರೆ, ಹದಿಹರೆಯದಲ್ಲಿ ತನ್ನ ಪ್ರೇಯಸಿಯೊಂದಿಗೆ ಇದೇ ರಾಜಾಸೀಟ್‌ನಲ್ಲಿ ಕಳೆದ ಕ್ಷಣಗಳು ನೆನಪಿಗೆ ಬಂದು ಪುಳಕಿತರಾಗಿ ತಮ್ಮೊಳಗೇ ಸಂಭ್ರಮ ಪಟ್ಟುಕೊಂಡರು.
ಆದರೆ, ಆ ಸಂಭ್ರಮವನ್ನು ಎಲ್ಲರ ಮುಂದೆ ತೆರೆದಿಡುವ ಸಾಹಸ ಕೈಗೊಳ್ಳಲಿಲ್ಲ.
ತಾನು ಪ್ರೀತಿಸಿದ ಹುಡುಗಿಯ ಗುಂಗಿನಲ್ಲಿ ಮೈಮರೆತ್ತಿದ್ದ ರಾಜಶೇಖರ್ ಅವರನ್ನು ಮಗಳು ವಾಸ್ತವ ಪ್ರಪಂಚಕ್ಕೆ ಕರೆತಂದರು.
ನಿಮ್ಗೆ ಒಂದುಚೂರು ಅಭಿರುಚಿನೇ ಇಲ್ಲ.
ವಯಸ್ಸಾಗ್ತಾ ಹೋದಂತೆ ಮನುಷ್ಯ ಅಭಿರುಚಿ ಕಳ್ಕೊಂಡು ಹೋಗ್ತಾನೆ.
ಅದೇ ರೀತಿ ನಿಮ್ಗೂ ಆಗಿದೆ.
ಅಭಿರುಚಿ ಇದ್ದಿದ್ದರೆ ನಿಸರ್ಗದ ಸೊಬಗನ್ನು ಸೊಗಸಾಗಿ ಸವಿಯಬಹುದು ಅಂದಳು.
ಎಲ್ಲರು ರಾಜಾಸೀಟ್ ಉದ್ಯಾನವನದ ಹುಲ್ಲು ಹಾಸಿನಲ್ಲಿ ಕುಳಿತು ಸಾಕಷ್ಟು ಸಮಯ ಹರಟೆಯಲ್ಲಿ ಕಳೆದರು.
ಆದರೆ, ಅಭಿಮನ್ಯು ಅಷ್ಟು ಹೊತ್ತುಕೂಡ ತೀವ್ರ ಚಡಪಡಿಕೆಗೆ ಸಿಲುಕಿಕೊಂಡಿದ್ದ.
ಒಂದುಸಲ ಇಲ್ಲಿಂದ ಜಾಗ ಖಾಲಿ ಮಾಡಿದರೆ ಸಾಕು ಎಂದು ಹೊರಡುವ ಸಮಯಕ್ಕಾಗಿ ಕಾದು ಕುಳಿತ್ತಿದ್ದ.
ಅಭಿ, ಏನಾದ್ರು ಮಾತಾಡೋ… ಸುಮ್ನೆ ಗುಮ್ಮನಂತೆ ಕೂತ್ಕೊಂಡಿದ್ದೀಯ ಅಲ್ಲ, ನೀನು ಹೀಗೆ ಆಡ್ತಾ ಇದ್ರೆ ಅಪ್ಪ, ಅಮ್ಮ ಏನಾದ್ರು ಅಂದ್ಕೋಬಹುದು ಎಂದು ರಾಜಶೇಖರ್, ಲೀಲಾವತಿ ದಂಪತಿ ಯಾವುದೋ ವಿಚಾರದ ಬಗ್ಗೆ ಮಾತಿನಲ್ಲಿ ತಲ್ಲೀನರಾಗಿದ್ದ ಸಮಯವನ್ನು ಸದುಪಯೋಗ ಪಡಿಸಿಕೊಂಡ ಅಕ್ಷರ ಮೆಲ್ಲನೆ ಅಭಿಮನ್ಯುವಿನ ಬಳಿ ಪಿಸುಗುಟ್ಟಿದಳು.
ಸಾರ್ ಹೇಗಿದ್ದೀರ?
ಎಸ್ಟೇಟ್ ಹೇಗಿದೆ?
ಹೆಚ್ಚಾಗಿ ಎಸ್ಟೇಟ್‌ನಲ್ಲೇ ಕಾಲ ಕಳೆದು ಬಿಡ್ತೀರ ಅಲ್ವ?
ಇತ್ತೀಚೆಗಂತೂ ಶಾಪ್ ಕಡೆ ಬರೋದನ್ನೇ ಬಿಟ್ಟು ಬಿಟ್ಟೀದೀರಲ್ಲ?
ಅಭಿಮನ್ಯು ಆಕೆಯ ಕೋರಿಕೆಗೆ ಏನೋ ಒಂದೆರಡು ಪ್ರಶ್ನೆ ಕೇಳಿ ಸುಮ್ಮನಾಗಿ ಬಿಟ್ಟ.
ಅಭಿಮನ್ಯು ತಾನು ಕೇಳಿದ ಪ್ರಶ್ನೆಗಳಿಗೆ ಉತ್ತರ ಬೇಕೆಂದು ನಿರೀಕ್ಷೆ ಮಾಡಲಿಲ್ಲ.
ಉತ್ತರಕ್ಕಾಗಿ ಕಿವಿಗೊಟ್ಟು ಆಲಿಸಬೇಕೆಂಬ ಆಸಕ್ತಿಯೂ ಇರಲಿಲ್ಲ.
ಬಾಯಿಗೆ ಬಂದ ಪ್ರಶ್ನೆ ಕೇಳಿ ಸುಮ್ಮನೆ ಕುಳಿತುಬಿಟ್ಟ.
ಆದರೆ, ರಾಜಶೇಖರ್ ಅವನ ಪ್ರಶ್ನೆಗೆ ತುಂಬಾ ಆಸಕ್ತಿಯಿಂದಲೇ ಉತ್ತರಿಸಲು ಪ್ರಾರಂಭಿಸಿದರು.
ಹೌದು ಅಭಿಮನ್ಯು, ಇತ್ತೀಚೆಗೆ ಸ್ವಲ್ಪ ಕೆಲ್ಸ ಜಾಸ್ತಿನೇ.
ಕಾಫಿ ಕೊಯ್ಲಿಗೆ ಬಂದಿದೆ.
ಕೈತುಂಬ ಕೂಲಿ ಕೊಟ್ರೂ ಕೆಲ್ಸದವರು ಸಿಗೋದಿಲ್ಲ.
ಒಂದ್ಸಲ ಕಾಫಿ ಕೆಲ್ಸ ಮುಗಿದೋದ್ರೆ ಸಾಕು ಅನ್ನಿಸ್ತಾ ಇದೆ.
ಅದ್ಸರಿ ನಿನ್ನ ವ್ಯಾಪಾರ ವಹಿವಾಟು ಹೇಗೆ ನಡಿತಾ ಇದೆ?
ಅಭಿಮನ್ಯುವಿನ ಮೇಲೆ ಅಭಿಮಾನವಿಟ್ಟು ಕೇಳಿದರು.
ಓ… ಚೆನ್ನಾಗಿಯೇ ನಡಿತಾ ಇದೆ.
ಕೊಡಗಿಗೆ ಪ್ರವಾಸಿಗರ ಕೊರತೆ ಏನು ಇಲ್ಲ ಬಿಡಿ.
ನೋಡಿ ರಾಜಾಸೀಟ್‌ನಲ್ಲೇ ಎಷ್ಟೊಂದು ಪ್ರವಾಸಿಗರು ತುಂಬಿಕೊಂಡಿದ್ದಾರೆ.
ಅವರಿಂದ ಜೀವನಕ್ಕೆ ಸಾಕಾಗುವಷ್ಟು ಸಂಪಾದನೆ ಆಗ್ತಾ ಇದೆ.
ಜೊತೆಗೆ ಗಿಫ್ಟ್‌ಸೆಂಟರ್ ಕೂಡ ಚೆನ್ನಾಗಿಯೇ ನಡಿಯ್ತಾ ಇದೆ.
ಒಟ್ನಲ್ಲಿ ಹೇಳ್ಬೇಕಂದ್ರೆ ನೆಮ್ಮದಿ ಜೀವನ ಅನ್ಬೊಹುದು ಅಂದ ಅಭಿಮನ್ಯು ತುಂಬ ಕಷ್ಟದಿಂದ ಮುಗುಳ್ನಗೆ ಬೀರಿದ.
ಏನೋ ಒಳ್ಳೆಯದಾಗಿ ನಡೆಯಲಿ.
ದೇವರ ದಯೆ ಇದ್ರೆ ಏನು ಬೇಕಾದ್ರೂ ಸಾಧಿಸ್ಬೊಹುದು.
ಎಲ್ಲರು ನಿನ್ನ ಬಗ್ಗೆ ಒಳ್ಳೆಯ ಅಭಿಪ್ರಾಯ ಇಟ್ಕೊಂಡಿದ್ದಾರೆ.
ಒಳ್ಳೆಯ ಹೆಸರಿದೆ, ಇತ್ತೀಚೆಗೆ ಆರ್ಥಿಕ ಪರಿಸ್ಥಿತಿ ಕೂಡ ಸುಧಾರಿಸಿದೆ.
ಒಂದೊಳ್ಳೆ ಹುಡುಗಿನ ನೋಡಿ ಮದ್ವೆ ಮಾಡ್ಕೋ.
ಒಬ್ನೇ ಮಗ, ಮನೆಯಲ್ಲಿ ವಯಸ್ಸಾದ ಅಮ್ಮ ಒಬ್ರೇ ಇದ್ದಾರೆ.
ಏನಂತಿಯ?ರಾಜಶೇಖರ್ ಆತ್ಮೀಯವಾಗಿ ಕೇಳಿದರು.
ಅಭಿಮನ್ಯು ಅಕ್ಷರಳ ಕಡೆಗೊಮ್ಮೆ ನೋಡಿ ಮುಗುಳ್ನಗೆ ಬೀರಿದ.
ನಾನಂತೂ ಈಗ್ಲೇ ಮದ್ವೆಯಾಗೋದಕ್ಕೆ ರೆಡಿಯಾಗಿದ್ದೇನೆ ಸಾರ್.
ಈಗಾಗ್ಲೇ ಒಂದು ಸುಂದರವಾದ ಹುಡುಗಿಯನ್ನ ನೋಡಿದ್ದೇನೆ.
ಒಂದೆರಡು ವರ್ಷ ಕಳೆದ ನಂತರ ಮದ್ವೆಯಾಗೋಣ ಅಂತ ನಿರ್ಧಾರ ಮಾಡಿಯಾಗಿದೆ.
ನೀವು ನಮ್ಮ ಮದ್ವೆಗೆ ಮಿಸ್ ಮಾಡದೆ ಬರ್ಬೇಕು.
ನೀವು ಬರದೆ ಇದ್ರೆ ಮದ್ವೆಗೊಂದು ಕಳೆನೇ ಇರೋದಿಲ್ಲ ಅಂದ ಅಭಿಮನ್ಯು ಅಕ್ಷರಳ ಕಡೆಗೆ ಮತ್ತೊಮ್ಮೆ ದೃಷ್ಟಿ ಹಾಸಿದ.
ಅಕ್ಷರ ಸಂಭ್ರಮದಿಂದ ನಾಚಿ ನೀರಾಗಿ ತಲೆತಗ್ಗಿಸಿದಳು.
ನಿನ್ನ ಮದ್ವೆಗೆ ಬರದೆ ಇರ್ಲಿಕ್ಕೆ ಸಾಧ್ಯನಾ ಹೇಳು?
ನಾನು ಬರೋದಿಲ್ಲ ಅಂದ್ರೂ ಮಗಳು ಬಿಡ್ಬೇಕಲ್ಲ?
ಎಲ್ಲದಕ್ಕಿಂತ ಹೆಚ್ಚಾಗಿ ನೀವಿಬ್ರು ಬೆಸ್ಟ್‌ಫ್ರೆಂಡ್ಸ್ ಬೇರೆ.
ದಿನ ಒಟ್ಟಿಗೆ ಓಡಾಡ್ತಿರ.
ನಿನ್ನ ಮದ್ವೆಗೆ ಒಂದು ದಿನ ಮುಂಚಿತವಾಗಿಯೇ ಮಗಳೊಂದಿಗೆ ಹಾಜರಾಗಿ ಬಿಡ್ತೇವೆ ಅಂದರು ಲೀಲಾವತಿ.
ಅಭಿಮನ್ಯು ಮದ್ವೆಯಾದ ನಂತರ ನಮ್ಮನ್ನೆಲ್ಲ ಮರೆತು ಬಿಡ್ತಾನೆ.
ಹೆಂಡ್ತಿ ಬಂದ ಮೇಲೆ ನನ್ನೊಂದಿಗೆ ರಾಜಾಸೀಟ್‌ಗೆ ಬರುವುದನ್ನೂ ನಿಲ್ಲಿಸಿ ಬಿಡ್ತಾನೆ.
ಅಲ್ಲಿಗೆ ನಾನು ಒಬ್ಬೊಂಟಿ ಎಂದು ಅಕ್ಷರ ನನ್ನದೂ ಒಂದು ಮಾತು ಇರಲಿ ಎಂದು ಆಡಿದಳು.
ಅಭಿಮನ್ಯು ಅಷ್ಟೇ ಚುರುಕಿನ ಮನುಷ್ಯ.
ಆಕೆಯ ಮಾತಿಗೆ ತಕ್ಷಣ ಪ್ರತಿಕ್ರಿಯಿಸದೆ ಇರಲಿಲ್ಲ.
ಒಬ್ಬೊಂಟಿ ಅಂತ ಯಾಕೆ ಕೊರಗುತ್ತಾ ಕೂರ್ಬೇಕು?
ನೀನು ಮದ್ವೆಯಾಗೋದಕ್ಕೆ ರೆಡಿಯಾಗಿ ಬಿಡು?
ಎಂದು ದ್ವಂದ್ವಾರ್ಥದ ಸಲಹೆ ನೀಡಿ ಆಕೆಗೆ ಮಾತಿನಲ್ಲಿಯೇ ತಿವಿದ.
ನೋಡು ಅಭಿಮನ್ಯು, ನೀನು ಹೇಳಿದ ವಿಚಾರದ ಬಗ್ಗೆನೇ ನಿನ್ನೆ ಅವಳಿಗೆ ಹೇಳಿದ್ದೆ.
ಅದಕ್ಕೆ ಮುಖ ಊದಿಸಿಕೊಂಡು ಕೂತಿದ್ಲು.
ಮದ್ವೆ ಮಾಡ್ಕೋ ಅಂದ ತಕ್ಷಣ ಕೋಪ ಮಾಡ್ಕೊಂಡು ಇವತ್ತು ಕಚೇರಿಗೂ ಹೋಗದೆ ಕೂತಿದ್ದಾಳೆ.
ಅವಳಿಗೆ ನೀನಾದ್ರು ಸ್ವಲ್ಪ ಬುದ್ಧಿ ಹೇಳು ಎಂದು ರಾಜಶೇಖರ್ ಅಭಿಮನ್ಯುವಿಗೆ ಹೇಳಿದರು.
ನೀವೇನು ಚಿಂತೆ ಮಾಡ್ಕೋಬೇಡಿ ಸಾರ್.
ಅವಳನ್ನ ಮದ್ವೆ ಮಾಡಿಸೋ ಜವಾಬ್ದಾರಿ ನಂದು.
ಅವಳು ಈಗಾಗಲೇ ಮದ್ವೆಗೆ ತಯಾರಿ ನಡೆಸ್ತಾ ಇದ್ದಾಳೆ.
ಮದ್ವೆಗೆ ಬೇಕಾದ ಒಡವೆಗಳನ್ನೆಲ್ಲ ಈಗ್ಲೇ ಕೂಡಿಟ್ಟುಕೊಂಡಿದ್ದಾಳೆ.
ಇನ್ನೊಂದೆರಡು ವರ್ಷದೊಳಗೆ ನೀವು ಮದ್ವೆ ಮಾಡಿಕೊಡದೆ ಇದ್ರೆ ಅವಳೇ ನಿಮ್ಮ ಹತ್ರ ಬಂದು ಯಾಕೆ ನನ್ನ ಮದ್ವೆ ಮಾಡಿಕೊಡ್ತಾ ಇಲ್ಲ ಅಂತ ಕೇಳೋದು ನಿಶ್ಚಿತ ಎಂದು ನಕ್ಕು ಹೇಳಿದ.
ನಾವು ದುಡ್ದು ಕೂಡಿಟ್ಟಿದ್ದು ಸಾಲ್ದು ಅಂತ ಅವಳು ಬೇರೆ ದುಡ್ದು ಕೂಡಿಡ್ತಾ ಇದ್ದಾಳೆ.
ಕೆಲ್ಸ ಬಿಟ್ಟು ಮನೆಯಲ್ಲಿ ಹಾಯಾಗಿರು ಅಂದ್ರೆ ಕೇಳೊಲ್ಲ.
ಯಾರ ಹಂಗಿನಲ್ಲಿಯೂ ಬದುಕಬಾರದು ಅಂತ ದುಡಿಯೋದಕ್ಕೆ ಹೋಗ್ತಾ ಇದ್ದಾಳೆ.
ಏನ್ಮಾಡೋದು ಎಲ್ಲಾ ಅವಳಿಷ್ಟ.
ಅವಳಿಗೆ ಸ್ವಾಭಿಮಾನ ಜಾಸ್ತಿ.
ಕೈ ಹಿಡಿಯೋ ಹುಡುಗನ ಜೊತೆ ಹೇಗೆ ಹೊಂದ್ಕೊಂಡು ಸಂಸಾರ ಸಾಗಿಸ್ತಾಳೋ… 
ನನ್ಗೊಂದು ಅರ್ಥವಾಗ್ತಾ ಇಲ್ಲ ಅಂದ ಲೀಲಾವತಿ ಮತ್ತೆ ಮಗಳ ಮದುವೆ ವಿಚಾರದಲ್ಲಿ ತಲೆ ಕೆಡಿಸಿಕೊಂಡರು.
ಮಾತು ಯಾಕೋ ಗಡಿ ದಾಟಿ ಹೋಗುತ್ತಿದೆ ಅಂಥ ಅಕ್ಷರಳಿಗೆ ಅನ್ನಿಸದೆ ಇರಲಿಲ್ಲ.
ಅಪ್ಪ, ಅಮ್ಮನಿಗೆ ಮದುವೆ ವಿಚಾರದಲ್ಲಿ ಮಾತಾಡೋದಕ್ಕ್ಕೆ ಅವಕಾಶ ಮಾಡಿಕೊಟ್ಟರೆ ಈಗಲೇ ಹುಡುಗನನ್ನು ಹುಡುಕಿ ತಾಳಿ ಕಟ್ಟಿಬಿಡುತ್ತಾರೆಂಬ ಕಳವಳ ಕಾಣಿಸಿಕೊಂಡಿತು.
ನೀವ್ಯಾರೂ ಕೂಡ ನನ್ನ ಮದ್ವೆ ಬಗ್ಗೆ ತಲೆ ಕೆಡಿಸಿಕೊಳ್ಳುವ ಅವಶ್ಯಕತೆ ಇಲ್ಲ ಎಂದು ಸಿಡುಕಿ ಎಲ್ಲರ ಮುಖವನ್ನೊಮ್ಮೆ ದುರುಗುಟ್ಟಿಕೊಂಡು ನೋಡಿ ಮಾತುಮುಂದುವರೆಸಿದಳು.
ನನ್ಗೆ ಇಷ್ಟವಾಗುವ ಹುಡುಗನನ್ನ ನಾನೇ ಹುಡುಕಿಕೊಳ್ತೇನೆ.
ನನ್ಗೆ ನನ್ನ ಜಾತಿಯ ಹುಡುಗರ ಜೊತೆ ಮದ್ವೆ ಮಾಡಿಕೊಳ್ಳೋದಕ್ಕೆ ಒಂದುಚೂರು ಇಷ್ಟವಿಲ್ಲ.
ಮದ್ವೆ ಆಗೋದೇನಾದ್ರು ಇದ್ರೆ ಅದು ಬೇರೆ ಜಾತಿಯ ಹುಡುಗನೊಂದಿಗೆ ಮಾತ್ರ.
ಇಷ್ಟ ಇದ್ದವರು ಮದ್ವೆಗೆ ಬರ್ಬೊಹುದು ಸ್ವಲ್ಪ ದುಃಖವಾಗಿಯೇ ಹೇಳಿದ ಅಕ್ಷರ ಆಕಾಶವನ್ನು ದಿಟ್ಟಿಸಿ ನೋಡುತ್ತಾ ಕುಳಿತುಬಿಟ್ಟಳು.
ಅಂತರ್ಜಾತಿ ವಿವಾಹ ಅಂದ ತಕ್ಷಣ ರಾಜಶೇಖರ್ ಎದೆಗೆ ಯಾರೋ ಒದ್ದ ಅನುಭವವಾಯಿತಾದರೂ ಅದನ್ನು ವ್ಯಕ್ತಪಡಿಸಲಿಲ್ಲ.
ತೋರ್ಪಡಿಕೆಗೆ ಎಂಬಂತೆ ಮಗಳ ಕಡೆಗೆ ನೋಡಿ ಮುಗುಳ್ನಗೆ ಬೀರಿದರು.
ಏನೋ ಒಟ್ನಲ್ಲಿ ಕೊನೆಗೂ ಮದ್ವೆಯಾಗೋ ನಿರ್ಧಾರಕ್ಕೆ ಬಂದಳ್ಳಲ್ಲ.
ಅದೇ ಸಂತೋಷ.
ನಿನ್ನೆ ಮದ್ವೆನೇ ಬೇಡ ಅಂತ ಕೂಗಾಡ್ತಾ ಇದ್ಲು.
ಇವತ್ತು ಬೇರೆ ಜಾತಿಯ ಹುಡುಗನೊಂದಿಗೆ ಮದ್ವೆಯಾಗ್ತಿನಿ ಅಂತ ಹೇಳ್ತಾ ಇದ್ದಾಳೆ.
ಜಾತಿ ಯಾವುದಾದರೇನಂತೆ ಒಳ್ಳೆಯ ಹುಡುಗ ಆದ್ರೆ ನಾನೇ ಮುಂದೆ ನಿಂತು ಮದ್ವೆ ಮಾಡಿಸ್ತೇನೆ ಅಂದ ರಾಜಶೇಖರ್ ಮೊಗದಲ್ಲಿ ಸಂತೋಷಕ್ಕಿಂತ ಹೆಚ್ಚಾಗಿ ದುಃಖವೇ ಆವರಿಸಿಕೊಂಡಿತು.
ರಾಜಾಸೀಟ್ ಉದ್ಯಾನವದಲ್ಲಿ ಹಿತವಾದ ಕತ್ತಲು ಆವರಿಸಿಕೊಳ್ಳಲು ಪ್ರಾರಂಭಿಸಿತು.
ಸುತ್ತಲೂ ಆಹ್ಲಾದಕರ ವಾತಾವರಣ.
ಅಲ್ಲೊಂದಿಲ್ಲೊಂದು ಉರಿಯುತ್ತಿದ್ದ ವಿದ್ಯುತ್ ದೀಪಗಳು ಕತ್ತಲೆಯನ್ನು ಸರಿಸುವ ಪ್ರಯತ್ನ ಮಾಡುತ್ತಿದ್ದವು.
ಪ್ರವಾಸಿಗರು ಉತ್ಸಾಹದಿಂದ ಅತ್ತಿಂದಿತ್ತ ಓಡಾಡುತ್ತಾ ಕಾಲ ಕಳೆಯುತ್ತಿದ್ದರು.
ಇನ್ನೇನು ಕೆಲವೇ ಕೆಲವು ನಿಮಿಷಗಳಲ್ಲಿ ಕಾಣುವ ಸೂರ್ಯಾಸ್ತಮದ ಅಭೂತಪೂರ್ವ ದೃಶ್ಯ ನೋಡಲು ಜನ ರಾಜಾಸೀಟ್ ಮುಂಭಾಗದಲ್ಲಿ ನೆರೆದಿದ್ದರು.
ಆ ಜನದಟ್ಟಣೆಯ ನಡುವೆ ಇವರು ಕೂಡ ಸೇರಿಕೊಂಡು ನೇಸರನ ಹೊನ್ನ ಕಿರಣಗಳನ್ನು ಕಂಡು ಪುಳಕಿತರಾದರು.
ನೇಸರನು ಬೆಟ್ಟದ ಮರೆಯಲ್ಲಿ ಕಣ್ಮರೆಯಾಗುತ್ತಿದ್ದಂತೆ ಕತ್ತಲು ತನ್ನ ಸಾಮ್ರಾಜ್ಯ ಸ್ಥಾಪಿಸುವ ತವಕದಲ್ಲಿತ್ತು.
ಹೊತ್ತಾಯ್ತು, ಇನ್ನು ಹೊರಡುವ ಎಂದು ರಾಜಶೇಖರ್ ಎಲ್ಲರನ್ನು ಕರೆದೊಯ್ಯಲು ಸಿದ್ಧರಾದರು.
ಇನ್ನೊಂದಿಷ್ಟು ಹೊತ್ತು ರಾಜಾಸೀಟ್‌ನಲ್ಲಿ ಕಳೆಯಬೇಕೆಂಬ ಹಂಬಲ ಅಕ್ಷರಳ ಮನದಲ್ಲಿ ಮೊಳಕೆಯೊಡೆಯಿತು.
ದಿನನಿತ್ಯ ರಾಜಾಸೀಟ್‌ಗೆ ಭೇಟಿ ನೀಡುತ್ತಿದ್ದರೂ ಸಂಗೀತ ನೃತ್ಯ ಕಾರಂಜಿ ನೋಡೋದಕ್ಕ್ಕೆ ಆಕೆಗೆ ಸಾಧ್ಯವಾಗುತ್ತಿರಲಿಲ್ಲ.
ಸಂಜೆಯಾಯಿತು ಎಂದು ತರಾತುರಿಯಲ್ಲಿ ಮನೆಗೆ ಓಡಿ ಹೋಗುತ್ತಿದ್ದಳು.
ಇವತ್ತು ಹೇಗಿದ್ದರೂ ಅಪ್ಪ, ಅಮ್ಮ ಜೊತೆಯಲ್ಲಿಯೇ ಇದ್ದಾರಲ್ಲ?
ಸಂಗೀತ ನೃತ್ಯ ಕಾರಂಜಿ ನೋಡದೆ ಮನೆಗೆ ಹೋಗೋದಿಲ್ಲ ಎಂಬ ನಿರ್ಧಾರಕ್ಕೆ ಬಂದಳು.
ಅಪ್ಪ, ಯಾಕೆ ಇಷ್ಟೊಂದು ಅವಸರ ಮಾಡ್ತಿರ?
ಒಂದರ್ಧ ತಾಸು ಇದ್ದು ಹೋಗುವ.
ಮನೆಯಲ್ಲಿ ಹೋಗಿ ಮಾಡೋದಕ್ಕೇನಿದೆ?
ನಾನು ಇದುವರೆಗೂ ಸಂಗೀತ ನೃತ್ಯ ಕಾರಂಜಿ ನೋಡ್ಲೇ ಇಲ್ಲ.
ಇವತ್ತಾದ್ರೂ ನೋಡ್ಲಿಕ್ಕೆ ಅವಕಾಶ ಕೊಡಿ ಗೋಗರೆದುಕೊಂಡಳು.
ರೀ… ನಡಿರಿ ಅವಳಿಗೇನು, ಬಿಟ್ರೆ ಬೆಳಗಾಗುವ ತನಕ ಇಲ್ಲೇ ಇದ್ದು ಬಿಡ್ತಾಳೆ.
ಅವಳಿಗೆ ಒಂದುಚೂರು ಜವಾಬ್ದಾರಿನೇ ಇಲ್ಲ.
ಅಡುಗೆ ಬೇರೆ ಆಗಿಲ್ಲ .
ಲೀಲಾವತಿ ಮನೆಯ ಜವಾಬ್ದಾರಿಯನ್ನು ಗಂಡನಿಗೆ ನೆನಪಿಸಿದರು.
ನೀನು ಸ್ವಲ್ಪ ಸುಮ್ನಿರು.
ನಾವೇನು ದಿನಾ ಬರ್ತಿವಾ?
ಅದೇನೋ ಸಂಗೀತ ನೃತ್ಯ ಕಾರಂಜಿ ಇದೆಯಂತೆ.
ನೋಡ್ಕೊಂಡು ಹೋಗೋಣ.
ನಾನು ಕೂಡ ಇದುವರೆಗೆ ನೋಡ್ಲಿಲ್ಲ.
ಮಗಳು ಬೇರೆ ನೋಡ್ಬೇಕೂಂತ ಆಸೆ ಪಡ್ತಾ ಇದ್ದಾಳೆ.
ಎಲ್ಲರು ಒಟ್ಟಿಗೆ ನೋಡ್ಕೊಂಡು ಹೋಗೋಣ ರಾಜಶೇಖರ್ ತಮ್ಮ ನಿರ್ಧಾರ ಪ್ರಕಟಿಸಿ ಸಂಗೀತ ನೃತ್ಯ ಕಾರಂಜಿಯ ವೈಭವವನ್ನು ಸವಿಯಲು ಅಣಿಯಾದರು.
ಸುತ್ತಲೂ ದಟ್ಟ ಕತ್ತಲು ಆವರಿಸಿಕೊಳ್ಳುತ್ತಿದ್ದಂತೆ ಸಂಗೀತ ನೃತ್ಯ ಕಾರಂಜಿ ಪ್ರಾರಂಭಗೊಂಡಿತು.
ಸಂಗೀತಕ್ಕೆ ತಕ್ಕಂತೆ ಕುಣಿಯುತ್ತಿದ್ದ ನೃತ್ಯ ಕಾರಂಜಿಯೊಂದಿಗೆ ನೆರೆದಿದ್ದ ಜನರು ಕುಣಿದು ಸಂತೋಷ ಹಂಚಿಕೊಂಡರು.
ಬೆಳಕಿನ ವೈಭವದ ನಡುವೆ ನೃತ್ಯ ಕಾರಂಜಿಯು ಬಣ್ಣದ ಚಿತ್ತಾರ ಮೂಡಿಸಿತು.
ಸಂಗೀತಕ್ಕೆ ತಲೆದೂಗಿದ ಅಕ್ಷರ ನಿಂತಲ್ಲೇ ಕುಣಿಯಲು ಪ್ರಾರಂಭಿಸಿದಳು.
ಹೊತ್ತು ಮೀರುತ್ತಿದ್ದಂತೆ ಅಕ್ಷರಳನ್ನು ಒತ್ತಾಯ ಮಾಡಿ ಎಲ್ಲರು ಸೇರಿ ರಾಜಾಸೀಟ್‌ನಿಂದ ಹೊರಗೆ ಕರೆ ತರುವಷ್ಟರಲ್ಲಿ ಸಾಕು ಸಾಕಾಗಿ ಹೋಯಿತು.
ತುಂಬಾ ಸಂತೋಷದಿಂದಲೇ ದಿನ ಕಳೆದ ಅಕ್ಷರ ಮರು ದಿನವೂ ಕಚೇರಿಗೆ ಚಕ್ಕರ್ ಹಾಕಿದಳು.
ಇವತ್ತು ತುಂಬಾ ಮುಖ್ಯವಾದ ಕೆಲಸ ಇದೆ.
ಅದ್ಕೋಸ್ಕರ ಕಚೇರಿ ಹೋಗೊಲ್ಲ.
ಸಂಜೆಯೊಳಗೆ ಮನೆಗೆ ಬರ್ತೇನೆ ಎಂದು ಅಮ್ಮನಿಗೆ ಹೇಳಿ ಮನೆಯಿಂದ ಹೊರಡಲು ಅಣಿಯಾದಳು.
ಅಮ್ಮ ಆಕೆಯ ಹಣೆಗೊಂದು ತಿಲಕವನ್ನಿಟ್ಟು ಸಿಹಿ ಮುತ್ತು ನೀಡಿ ನೋಡ್ಕೊಂಡು ಹೋಗು.
ಬೇಗ ಮನೆಗೆ ಬಂದ್ಬಿಡು ಎಂದು ಹೇಳಿ ಕಳುಹಿಸಿದರು.
ಮನೆಯ ಶೆಡ್‌ನಲ್ಲಿದ್ದ ಕಾರನ್ನು ಹೊರ ತೆಗೆದಳು.
ಅಕ್ಷರ ಕಾರನ್ನು ಬಳಕೆ ಮಾಡುವುದೇ ಅಪರೂಪ.
ಆಕೆಯ ಹುಟ್ಟು ಹಬ್ಬಕ್ಕೆ ರಾಜಶೇಖರ್ ಉಡುಗೋರೆಯಾಗಿ ಎಸ್ಟೀಮ್ ಕಾರನ್ನು ಕೊಡಿಸಿದ್ದರು.
ಕಾರು ಕೊಂಡುಕೊಂಡಲ್ಲಿಂದ ಹಿಡಿದು ಇಲ್ಲಿಯವರೆಗೆ ಕಾರಿನಲ್ಲಿ ಓಡಾಡಿದ್ದಕ್ಕಿಂತ ಅದಕ್ಕೆ ಹೆಚ್ಚು ವಿಶ್ರಾಂತಿ ನೀಡಿದ ದಿನಗಳೇ ಹೆಚ್ಚು.
ವರ್ಷವಿಡೀ ಕಾರು ಶೆಡ್‌ನಲ್ಲಿ ಬಿದ್ದಿದರೂ ಕಾರನ್ನು ಯಾರಿಗೂ ಓಡಿಸಲು ಕೊಡಲು ಆಕೆ ಒಪ್ಪುತ್ತಿರಲಿಲ್ಲ.
ಪ್ರತಿ ಭಾನುವಾರ ಮನೆಯ ಸುತ್ತಲೂ ಕಾರ್‌ನಲ್ಲಿ ಒಂದು ರೌಡ್ ಹಾಕಿದ ಬಳಿಕ ಕಾರನ್ನು ಶುಚಿಗೊಳಿಸುವ ಕೆಲಸವನ್ನು ಕೆಲಸದವರ ಕೈಗೆ ಒಪ್ಪಿಸಿ ನೋಡುತ್ತಾ ಕುಳಿತುಬಿಡುತ್ತಿದ್ದಳು.
ಕಾರನ್ನು ಸ್ನಾನ ಮಾಡಿಸಿದ ಬಳಿಕ ತಾನೆ ಕೊಂಡೊಯ್ದು ಶೆಡ್‌ನಲ್ಲಿ ನಿಲ್ಲಿಸಿ ಬಿಡುತ್ತಿದ್ದಳು.
ಕಾರಿನ ಬಗ್ಗೆ ಸಾಕಷ್ಟು ಅಕ್ಕರೆ ಇದ್ದರೂ ಕೂಡ ಆಕೆಗೆ ಕಾಲ್ನಡಿಗೆಯೇ ಹೆಚ್ಚು ಪ್ರೀತಿ.
ಅಪ್ಪ, ಅಮ್ಮ ಒತ್ತಾಯ ಮಾಡಿದರೂ ಕಾರ್ ತಗೊಂಡು ಹೋಗುವವಳಲ್ಲ.
ಮನಸ್ಸಿಗೆ ತುಂಬಾ ಸಂತೋಷವಾದಾಗ ಮಾತ್ರ ಆಕೆ ಕಾರನ್ನು ಶೆಡ್‌ನಿಂದ ಹೊರ ತೆಗೆಯುತ್ತಾಳೆ ಎಂಬ ವಿಚಾರ ತಿಳಿದಿದ್ದ ಲೀಲಾವತಿಗೆ ಮಗಳ ಮನಸ್ಸಿಗೆ ಅಷ್ಟೊಂದು ಸಂತೋಷವಾಗುವಂತಹದ್ದೇನು ಇಂದು ಆಗಿದೆ ಎಂದು ತನ್ನನ್ನು ತಾನೇ ಆಶ್ಚರ್ಯದಿಂದ ಪ್ರಶ್ನಿಕೊಂಡರು.
ತುಂಬಾ ಉತ್ಸಾಹದಿಂದ ಡ್ರೈವ್ ಮಾಡಿಕೊಂಡು ಅಭಿಮನ್ಯುವಿನ ಕಚೇರಿ ಕಡೆಗೆ ತೆರಳಿದಳು.
ಅಕ್ಷರಳನ್ನು ಕಂಡ ಅಭಿಮನ್ಯು ಹೊರ ಬಂದು ಆಕೆಯನ್ನು ಕಚೇರಿಗೆ ಒಳಗೆ ಬರ ಮಾಡಿಕೊಂಡ.
ಅಭಿ, ಒಂದ್ಕಡೆ ಹೋಗ್ಲಿಕ್ಕೆ ಇದೆ, ಬಾ ಹೋಗಿ ಬರುವ ಎಂದು ಅಭಿಮನ್ಯು ಕೈ ಹಿಡಿದು ಎಳೆದೊಯ್ದು ಕಾರಿನಲ್ಲಿ ಕೂರಿಸಿಕೊಂಡಳು.
ದೂರ ಹೊರಟ್ಟಿದ್ದು!?
ಕುತೂಹಲದಿಂದ ಕೇಳಿದ.
ಎಲ್ಲಿಗೆ ಹೋಗ್ತಾ ಇದ್ದೀವಿ ಅಂತ ಮಾತ್ರ ಕೇಳ್ಬೇಡ.
ಸುಮ್ನೆ ಕೂತ್ಕೊಂಡ್ರೆ ಸಾಕು.
ಎಲ್ಲಿಗೆ ಹೋಗ್ತಾ ಇದ್ದೇವೋ ಅಲ್ಲಿಗೆ ಹೋದ ನಂತರ ಎಲ್ಲಾ ಹೇಳ್ತೇನೆ ಎಂದು ಅಭಿಮನ್ಯುವಿನಲ್ಲಿ ಕುತೂಹಲ ಹುಟ್ಟಿಸುವಂತೆ ಮಾತನಾಡಿದಳು.
ಎಲ್ಲಿಗೆ ಹೋಗ್ತಾ ಇರೋದು ಹೇಳು.
ಇಲ್ದಿದ್ರೆ ನಾನು ಬರೊಲ್ಲ ಅಭಿಮನ್ಯು ಹಟ ಹಿಡಿದವನಂತೆ ನಟಿಸಿದ.
ಆದರೆ, ಅಭಿಮನ್ಯುವಿನ ಮಾತು ಕಿವಿಗೆ ಹಾಕಿಕೊಳ್ಳದೆ ಕಾರ್‌ಸ್ಟಾರ್ಟ್ ಮಾಡಿ ಡ್ರೈವಿಂಗ್ ಕಡೆಗೆ ಗಮನ ಹರಿಸಿದಳು.
ಕಾರು ಮಡಿಕೇರಿ ನಗರ ದಾಟಿ ಮೈಸೂರಿನ ಕಡೆಗೆ ಸಾಗಿತ್ತು.
ಇದೇನು ಮೈಸೂರಿಗೆ ಹೋಗ್ತಾ ಇದ್ದೇವಾ!? ಕೇಳಿದ. 
ಹೌದು, ಅಲ್ಲಿಗೆ ಹೋಗ್ತಾ ಇರೋದು.
ಆದರೆ, ಯಾಕೆ ಅಂತ ಮಾತ್ರ ಕೇಳ್ಬೇಡ.
ತುಂಬಾ ಸಸ್ಪೆನ್ಸ್.
ಅಲ್ಲಿಗೆ ಹೋದ ನಂತರ ಹೇಳ್ತೇನೆ ಅಕ್ಷರ ಗುಟ್ಟು ಬಿಟ್ಟುಕೊಡಲು ತಯಾರಿರಲಿಲ್ಲ.
ಎಂತ ಹಾಳಾದ ಸಸ್ಪೆನ್ಸೋ… 
ಅದನ್ನ ಇಲ್ಲೇ, ಈಗ್ಲೇ ಹೇಳ್ಬೊಹುದಲ್ಲ?
ಅಭಿಮನ್ಯು ತುಸು ಕೋಪ ತೋರ್ಪಡಿಸಿದ.
ನೀನು ಕೋಪ ಮಾಡ್ಕೊಂಡ್ರೂ ಚಿಂತೆ ಇಲ್ಲ.
ಮೈಸೂರಿಗೆ ತಲುಪಿದ ನಂತರವೇ ಹೇಳೋದು.
ಅಂತಹ ದೊಡ್ಡ ಸಸ್ಪೆನ್ಸ್ ಏನು ಇಲ್ಲ.
ಸುಮ್ನೆ ಏನೆಲ್ಲೋ ಕಲ್ಪನೆ ಮಾಡ್ಕೊಂಡು ತಲೆ ಹಾಳು ಮಾಡ್ಕೋಬೇಡ.
ನಿನ್ಗೆ ಎಲ್ಲಾ ಗೊತ್ತಿರುವಂತ ವಿಚಾರನೇ.
ಆದರೂ ಅದನ್ನ ಈಗ್ಲೇ ಬಿಚ್ಚಿಡೋದಿಲ್ಲ ಎಂದು ಅಭಿಮನ್ಯುವಿನಲ್ಲಿ ಕುತೂಹಲ ಕೆರಳುವಂತೆ ಮಾಡಿಟ್ಟು ಮಜಾ ತೆಗೆದುಕೊಳ್ಳುತ್ತಿದ್ದಳು.
ಕಾರ್‌ಸ್ಟೀರಿಯೋದಲ್ಲಿ ಅಕ್ಷರಳಿಗೆ ತುಂಬಾ ಇಷ್ಟವಾದ ತನುವು ನಿನ್ನದು ಮನವು ನಿನ್ನದು… ಭಾವಗೀತೆ ಮನಕ್ಕೆ ಇಂಪು ನೀಡಲು ಪ್ರಾರಂಭಿಸಿತು.
ಮೈಸೂರು ತನಕ ಒಂದರ ಮೇಲೊಂದರಂತೆ ಸುಂದರವಾದ ಭಾವಗೀತೆಗಳು ತೇಲಿ ಬಂದು ಮನಸ್ಸಿಗೆ ಮುದ ನೀಡುತ್ತಿದ್ದವು.
ಮೈಸೂರು ನಗರದೊಳಗೆ ಪ್ರವೇಶಿಸುತ್ತಿದ್ದಂತೆ ಅಭಿಮನ್ಯುವನ್ನು ಕರೆತಂದ ವಿಷಯವನ್ನು ತೆರೆದಿಟ್ಟಳು.
ನಾಳೆ ನಿನ್ನ ಬರ್ತ್‌ಡೇ ಅಲ್ವ?
ನಿನ್ಗೊಂದು ಒಳ್ಳೆಯ ಗಿಫ್ಟ್ ಕೊಡಿಸ್ಬೇಕೂಂತ ಆಸೆ ಆಯ್ತು.
ಅದ್ಕೋಸ್ಕರ ಇಲ್ಲಿಗೆ ಕರ್ಕೊಂಡು ಬಂದೆ ತುಂಬಾ ಸಂತೋಷದಿಂದ ಹೇಳಿಕೊಂಡಳು.
ನನ್ಗೆ ಯಾಕೆ ಗಿಫ್ಟ್?
ಅಷ್ಟಕ್ಕೂ ಗಿಫ್ಟ್ ಕೊಡ್ಬೇಕೂಂತ ಅನ್ನಿಸಿದ್ರೆ ಮಡಿಕೇರಿಯಲ್ಲಿಯೇ ಕೊಡಿಸ್ಬೊಹುದಿತ್ತಲ್ಲ?
ಇಲ್ಲಿಗೆ ಬರೋ ಖರ್ಚಿನಲ್ಲಿಯೇ ಮಡಿಕೇರಿಯಲ್ಲಿ ಗಿಫ್ಟ್ ತಗೊಳ್ಬೊಹುದಿತ್ತು.
ಹಣ ಖರ್ಚು ಮಾಡೋದಕ್ಕೂ ಒಂದು ಇತಿಮಿತಿ ಬೇಡ್ವ?
ಮಡಿಕೇರಿಯಲ್ಲಿ ಗಿಫ್ಟ್ ಕೊಡೋದಕ್ಕೂ, ಇಷ್ಟೊಂದು ದೂರ ಬಂದು ಗಿಫ್ಟ್ ಕೊಡೋದಕ್ಕೂ ವ್ಯತ್ಯಾಸ ಇದೆ ಕಣೋ ಕೋತಿ.
ಅದು ನಮ್ಮೂರು, ಅಲ್ಲಿ ಕೊಡಿಸಿದ್ರೆ ಅಷ್ಟೊಂದು ಖುಷಿ ಆಗೋದಿಲ್ಲ.
ಇಲ್ಲಿಗೆ ಬಂದು ಗಿಫ್ಟ್ ಕೊಡೋದ್ರಲ್ಲಿ ಒಂಥರಾ ಮಜ ಇದೆ.
ಜೊತೆಗೆ ದೂರದ ಊರಿಗೆ ಒಂದು ಟ್ರಿಪ್ ಹೋಗಿ ಬಂದಂಗಾಯ್ತದಲ್ಲ?
ಅದ್ಕೋಸ್ಕರ ಇಲ್ಲಿಗೆ ಕರ್ಕೊಂಡು ಬಂದೆ .
ಮೈಸೂರು ದೇವರಾಜ ಅರಸು ರಸ್ತೆಯಲ್ಲಿ ಕಾರು ನಿಲ್ಲಿಸಿ ಗಾರ್ಮೆಂಟ್ಸ್ ಕಡೆಗೆ ನಡಿಗೆ ಹಾಕಿದರು.
ಅಭಿಮನ್ಯು ನಿನ್ಗೆ ಯಾವ ಡ್ರೆಸ್ ಬೇಕೋ ನೀನೇ ಸೆಲೆಕ್ಟ್ ಮಾಡ್ಕೋ.
ಒಟ್ನಲ್ಲಿ ನಿನ್ಗೆ ಖುಷಿ ಆಗ್ಬೇಕು ಅಷ್ಟೆ.
ದುಡ್ಡಿನ ಬಗ್ಗೆ ಯೋಚ್ನೆ ಮಾಡ್ಬೇಡ.
ಪ್ಲೀಸ್ ಬೇಡ ಅಂತ ಅನ್ಬೇಡ.
ಇದು ನನ್ನ ಖುಷಿಗೋಸ್ಕರ ವಿನಂತಿಸಿಕೊಂಡಳು.
ಬಟ್ಟೆಗಳ ರಾಶಿಯ ನಡುವೆ ಕಣ್ಣು ಹಾಯಿಸಿದ ಅಕ್ಷರ ತನಗೆ ಇಷ್ಟವಾದ ಕೆಂಪು ಬಣ್ಣದ ಶರ್ಟ್, ಜತೆಗೆ ಕಪ್ಪು ಬಣ್ಣದ ಜೀನ್ಸ್‌ಪ್ಯಾಂಟ್ ಆಯ್ಕೆ ಮಾಡಿಕೊಂಡು ಅಭಿಮನ್ಯುವಿಗೆ ತೋರಿಸಿದಳು.
ಹೇಗಿದೆ ಅಭಿ, ಚೆನ್ನಾಗಿದೆಯಾ?
ಚೆನ್ನಾಗಿಲ್ದಿದ್ರೆ ಹೇಳು,“ಬೇರೆ ತಗೊಳ್ಳುವ” ಪ್ರೀತಿ ತುಂಬಿದ ಕಣ್ಗಗಳಿಂದ ಕೇಳಿದಳು.
ಅಭಿಮನ್ಯು ಮರುಮಾತಾಡದೆ ನನ್ಗೆ ಡ್ರೆಸ್ ಹಿಡಿಸಿದೆ, ಇದೇ ಸಾಕು ಎಂದು ಆಕೆಯ ಅಯ್ಕೆಗೆ ಒಪ್ಪಿಗೆ ಸೂಚಿಸಿದ.
ಅಭಿ, ನಾಳೆ ನೀನು ಇದೇ ಡ್ರೆಸ್ ಹಾಕ್ಕೊಳ್ಬೇಕು.
ಬರ್ತ್ ಡೇ ಅಂತ ಹೇಳಿ ಆ ದಿನ ಪೂರ್ತಿ ‘ಬರ್ತ್‌ಡ್ರೆಸ್’ನಲ್ಲಿಯೇ ಇರಲಿಕ್ಕೆ ನೋಡ್ಬೇಡ.
ಈ ಡ್ರೆಸ್ ಹಾಕ್ಕೊಂಡು ಮುದ್ದು ಮುದ್ದಾಗಿ ಕಾಣ್ಬೇಕು.
ಆಕೆಯ ತುಂಟ ಮಾತು ಅಭಿಮನ್ಯುವಿಗೆ ಅರ್ಥವಾಗಲಿಲ್ಲ.
ಆಕೆಯ ಕಣ್ಣಲ್ಲಿ ಕಣ್ಣಿಟ್ಟು ನೋಡಿ ಇಷ್ಟೊಂದು ದೂರ ಕರ್ಕೊಂಡು ಬಂದು ಪ್ರೀತಿಯಿಂದ ಗಿಫ್ಟ್ ಕೊಡಿಸಿದ್ದೀಯ.
ಇನ್ನು ನೀನು ಕೊಟ್ಟ ಬಟ್ಟೆ ಹಾಕ್ಕೊಂಡಿಲ್ಲದ್ದಿದ್ರೆ ನೀನು ಸುಮ್ನೆ ಇರ್ತೀಯ?
ಮುಖನ ಕುಂಬಳಕಾಯಿ ಮಾಡ್ಕೋತ್ತಿಯ ಅಷ್ಟೆ.
ಇನ್ನು ನಿನ್ನ ಸಮಾಧಾನ ಪಡಿಸೋದಕ್ಕೆ ಆ ದೇವರೇ ಧರೆಗಿಳಿದು ಬರ್ಬೇಕು ಎಂದು ಆಕೆಯ ಸ್ವಭಾವದ ಪೂರ್ಣಪಾಠ ಓದಿ ಮನನ ಮಾಡಿಕೊಂಡಿರುವ ಅಭಿಮನ್ಯು ವಾಸ್ತವ ವಿಚಾರವನ್ನೇ ಹೇಳಿದ.
ಅಷ್ಟೊಂದು ಹೆದ್ರಿಕ್ಕೆ ಇರಬೇಕು.
ಇಲ್ಲ ಅಂದ್ರೆ ನೀನು ಕೈಗೆ ಸಿಗೋದಿಲ್ಲ.
ನಾಳೆ ಬೆಳಗ್ಗೆ ಬರ್ತ್‌ಡೇಗೆ ನಾನೇ ಮೊದ್ಲು ನಿನ್ಗೆ ಶುಭಾಶಯ ಹೇಳ್ಬೇಕು.
ನನ್ಗಿಂತ ಮೊದ್ಲು ಯಾರಾದ್ರು ನಿನ್ಗೆ ಶುಭಾಶಯ ಹೇಳಿದ್ರೆ ನಾನು ಸುಮ್ನೆ ಇರೊಲ್ಲ.
ನಾಳೆ ನನ್ನ ಫೋನ್ ಕಾಲ್ ಮಾತ್ರ ಫಸ್ಟ್ ರಿಸೀವ್ ಮಾಡ್ಬೇಕು, ಗೊತ್ತಾಯ್ತಾ?
ಪ್ರೀತಿಯಿಂದ ಆದೇಶ ಹೊರಡಿಸಿದಳು.
ಆಯ್ತು ಬಿಡು, ಅದ್ಕ್ಕೆ ಯಾಕೆ ಅಷ್ಟೊಂದು ತಲೆಬಿಸಿ ಮಾಡ್ಕೋತ್ತಿಯ?
ಮೊದ್ಲು ನೀನೇ ಶುಭಾಶಯ ಹೇಳು.
ಯಾರು ಬೇಡ ಅಂದವರು?
ನಾಳೆ ಬರ್ತ್‌ಡೇ ಪಾರ್ಟಿಗೆ ಸ್ನೇಹಿತರೆಲ್ಲ ಬರ್ತಾರೆ ನೀನು ಕೂಡ ಬರ್ಬೇಕು.
ಖಂಡಿತ ಬತಿಯ ಅಲ್ವ?
ಅಕ್ಕರೆಯ ಆಮಂತ್ರಣ ನೀಡಿದ.
ಖಂಡಿತ ಬರ್ತೇನೆ ಕಣೋ ಕೋತಿ ಎಂದು ಹೇಳಿ ಜೋರಾಗಿ ನಕ್ಕಳು.
ಇಬ್ಬರು ಮೈಸೂರಿನಲ್ಲಿ ಒಂದಷ್ಟು ಹೊತ್ತು ಕಾಲ ಕಳೆದು ಮಧ್ಯಾಹ್ನದ ಊಟ ಮೈಸೂರಿನಲ್ಲಿಯೇ ಮುಗಿಸಿ ಮಡಿಕೇರಿ ಕಡೆಗೆ ಪಯಣ ಬೆಳೆಸಿದರು.
ಕಾರಿನ ಸ್ಟೀರಿಯೋದಲ್ಲಿ ಹಳೆಯ ಚಿತ್ರಗೀತೆಗಳು ಗುನುಗುತ್ತಿದ್ದವು.
ಓಡುವ ನದಿ ಸಾಗರವ ಬೆರೆಯಲೆ ಬೇಕು, ನಾನು ನೀನು ಎಂದಾದರು ಸೇರಲೆ ಬೇಕು, ಸೇರಿ ಬಾಳಲೇ ಬೇಕು, ಬಾಳು ಬೆಳಗಲೇ ಬೇಕು…. .
 ಪ್ರೀತಿ ತುಂಬಿದ ಇಂಪಾದ ಹಾಡು ಇಬ್ಬರಿಗೂ ಹಿತವೆನಿಸಿ ತಮ್ಮದೇ ಕಲ್ಪನೆಯ ಲೋಕದಲ್ಲಿ ವಿಹರಿಸತೊಡಗಿದರು.
ಆ ಹಾಡಿನ ಪ್ರತಿಯೊಂದು ಸಾಲು ಕೂಡ ತಮಗೋಸ್ಕರವೇ ಕವಿ ರಚಿಸಿದ್ದಾನೆಂದು ತಿಳಿದು ಇಬ್ಬರು ಮನದಲ್ಲಿಯೇ ಆ ಹಾಡಿನ ಒಂದೊಂದು ಸಾಲನ್ನು ಮತ್ತೆ, ಮತ್ತೆ ನೆನೆದು ಕಲ್ಪನೆಯಲ್ಲಿ ಮುಂದಿನ ವೈವಾಹಿಕ ಜೀವನದ ಒಂದೊಂದೇ ಮೆಟ್ಟಿಲು ಏರಿದರು.
ಕೊಡಗಿನ ಹೆಬ್ಬಾಗಿಲು ಕುಶಾಲನಗರವನ್ನು ಹಾದು ಮಡಿಕೇರಿ ಕಡೆಗೆ ಬರುತ್ತಿದ್ದಂತೆ ತಿರುವು ರಸ್ತೆಗಳಲ್ಲಿ ಕಾರು ನಿಧಾನವಾಗಿ ಚಲಿಸತೊಡಗಿತು.
ಅಕ್ಷರ ತುಂಬಾ ಸಂತೋಷದಲ್ಲಿದ್ದಳು.
ಮಡಿಕೇರಿ ಸಮೀಪಿಸುತ್ತಿದ್ದಂತೆ ತಂಪಾದ ಕುಳಿರ್ಗಾಳಿ ಮೈಸೋಕಲು ಪ್ರಾರಂಭಿಸಿತು. 
ಮಡಿಕೇರಿ ತಲುಪುವುದರೊಳಗೆ ಚಳಿ ವಿಪರೀತ ಅನ್ನಿಸಿತು.
ಆದಷ್ಟು ಬೇಗ ಒಂದು ಪೆಗ್ ಏರಿಸಬೇಕೆಂದು ಅಂದುಕೊಂಡ.
ಸರಿಸುಮಾರು ಇನ್ನೂರ ಐವತ್ತಕ್ಕೂ ಹೆಚ್ಚು ಕಿ.ಮೀ. ಪಯಣ ಮಾಡಿದ ಅಭಿಮನ್ಯು ಸಾಕಷ್ಟು ಬಳಲಿದ್ದ.
ಆಯಾಸ ನೀಗಿಸಿಕೊಳ್ಳಲು, ಚಳಿಯನ್ನು ಒಂದಷ್ಟು ಹೊತ್ತು ದೂರ ಇಡಲು ಪೆಗ್ಗ್ ಬೇಕೇ ಬೇಕು ಅನ್ನಿಸಿತು.
ಮಡಿಕೇರಿ ತಲುಪಿ ಇಬ್ಬರು ಹೋಟೆಲ್‌ನಲ್ಲಿ ಕಾಫಿ ಕುಡಿಯುತ್ತಾ ಮೈಸೂರು ಪಯಣವನ್ನು ಮೆಲುಕು ಹಾಕಿದರು.
ಅಭಿಮನ್ಯು ಅಕ್ಷರಳನ್ನು ಮನೆಗೆ ಕಳುಹಿಸಿ ಕಚೇರಿ ಕಡೆ ನಡೆದ.
ಕಚೇರಿಯಲ್ಲಿ ರಾಹುಲ್ ಗೆಳೆಯನ ಆಗಮನಕ್ಕಾಗಿ ಕಾದು ಕುಳಿತ್ತಿದ್ದ.
ಎಲ್ಲಿ ಹಾಳಾಗಿ ಹೋಗಿದ್ದ್ದೆ ಬೆಳಗ್ಗಿಂದ?
ಕೈಯಲ್ಲಿ ಏನೋ ಇದ್ದಂಗೆ ಇದೆ?
ಓಹೋ… ನಾಳೆ ನಿನ್ನ ಬರ್ತ್‌ಡೇ ಅಲ್ವ.
ಬಟ್ಟೆ ತಗೊಳ್ಳೋದಕ್ಕ್ಕೆ ಹೋಗಿದ್ದೀಯ?
ಕೇಳಿದ ರಾಹುಲ್.
ಬಟ್ಟೆ ತಗೊಳ್ಳೋದಕ್ಕೆ ಹೋಗ್ಲಿಲ್ಲ.
ಬಟ್ಟೆಯನ್ನ ಗಿಫ್ಟ್ ಕೊಡಿಸೋದಕ್ಕೆ ಅಕ್ಷರ ಮೈಸೂರಿಗೆ ಕರ್ಕೊಂಡೋಗಿದ್ಲು.
ನಾಳೆ ದಿನ ಸಣ್ಣದೊಂದು ಬರ್ತ್‌ಡೇ ಪಾರ್ಟಿ ಇದೆ.
ನಿನ್ಗೊಬ್ಬನಿಗೆ ಹೇಳೋದಕ್ಕೆ ಬಾಕಿ ಇತ್ತು.
ಉಳಿದ ಎಲ್ಲರಿಗೂ ಹೇಳಿಯಾಗಿದೆ.
ನೀನು ತಪ್ಪದೆ ಬಬೇಕು.
ಅಕ್ಷರ ಕೂಡ ಪಾರ್ಟಿಯಲ್ಲಿ ಇತಾಳೆ.
 ಅಭಿಮನ್ಯು ಬರ್ತ್‌ಡೆ ಪಾಟಿರ್ಯ ವಿಷಯವನ್ನು ಅಲ್ಲಿಗೆ ಬಿಟ್ಟು ಚಳಿ ದೂರ ಮಾಡಲು ಶಿವಾ ಅಂತ ಹೇಳಿ ಒಂದು ಪೆಗ್ಗ್ ಏರಿಸಿ ಬಿಡುವ ಅಂದ.
ಇಬ್ಬರು ಬಾರ್ ಕಡೆಗೆ ನಡೆದರು.
ಒಂದರ ಮೇಲೊಂದರಂತೆ ಪೆಗ್ಗ್‌ಗಳು ಏರಿಸಿ ಮಾತಿನಲ್ಲಿ ಮುಳುಗಿದರು.
ಅಭಿಮನ್ಯು, ನೀನು ತುಂಬಾ ಅದೃಷ್ಟವಂತ ಕಣೋ.
ಎಂಥಾ ಒಳ್ಳೆಯ ಹುಡುಗಿ ಸಿಕ್ಕಿದ್ದಾಳೋ ನಿನ್ಗೆ.
ಮೈಸೂರಿಗೆ ಕರ್ಕೊಂಡೋಗಿ ಗಿಫ್ಟ್ ಕೊಡಿಸಿದ್ದಾಳಲ್ಲೋ…!?
ನನ್ಗಂತೂ ಹೊಟ್ಟೆ ಉರಿತಾ ಇದೆ.
ನನ್ಗೆ ಅಂತ ಹುಡ್ಗಿ ಸಿಗ್ಲಿಲ್ವಲ್ಲ ಅಂತ.
ಅವಳಿಗೇನು ಅವರಪ್ಪ ಸಾಕಷ್ಟು ಕೂಡಿಟ್ಟಿದ್ದಾರೆ.
ಜೊತೆಗೆ ಒಂದು ಸರಕಾರಿ ಕೆಲಸ ಬೇರೆ.
ದುಡ್ಡಿಗೇನು ಕೊರತೆ ಇಲ್ಲ.
ದುಡ್ಡು ಹೇಗೆ ಖರ್ಚು ಮಾಡ್ಬೇಕೆಂಬುದೇ ಅವಳಿಗೆ ಚಿಂತೆ.
ಗಿಫ್ಟ್ ಕೊಡಿಸೋದಕ್ಕೆ ಒಂದು ಸಣ್ಣ ಕಾರಣ ಸಿಕ್ಕರೂ ಸಾಕು.
ತಕ್ಷಣವೇ ನಿನ್ಗೊಂದು ಗಿಫ್ಟ್ ತಂದುಕೊಡ್ತಾಳೆ.
ಲವ್ ಮಾಡಿದ್ರೆ ಅಂತಹ ಹುಡುಗಿಯನ್ನೇ ಮಾಡ್ಬೇಕು.
ಆದ್ರೆ ನನ್ಗೆ ಅಂಥ ಅದೃಷ್ಟ ಇನ್ನು ಒಲಿದಿಲ್ಲವಲ್ಲ.
ನನ್ಗೂ ನಿನ್ನ ತರ ಲವ್ ಮಾಡ್ಬೇಕು, ಗಿಫ್ಟ್ ಪಟ್ಕೋಬೇಕೂಂತ ಅನ್ನಿಸ್ತಾ ಇದೆ ರಾಹುಲ್ ಮನದೊಳಗಿದ್ದ ಆಸೆಯನ್ನು ಹೊರಗೆಡವಿದೆ.
ಗಿಫ್ಟ್ ಆಸೆಗೆ ಕಂಡ, ಕಂಡ ಹುಡುಗಿಯರಿಗೆಲ್ಲ ಗಾಳ ಹಾಕ್ಲಿಕ್ಕೆ ಹೋಗ್ಬೇಡ ಗುರು.
ನಿನ್ಗೆ ಗಿಫ್ಟ್ ಕೊಡೋ ಬದಲು ಚೆಂಬು ಕೊಟ್ಟು ಬಿಡ್ತಾರೆ ಅಷ್ಟೆ ಅಂದ ಅಭಿಮನ್ಯು ಗಿಫ್ಟ್ ಆಸೆ ಬೆನ್ನತ್ತಿ ಹೊರಟ ಗೆಳಯನನ್ನು ಎಚ್ಚರಿಸಿದ.
ನಾನೇನು ನಿನ್ನ ತರ ದಡ್ಡ ಅಂದ್ಕೊಡಿದ್ದೀಯ?
ಬಹಳ ಬುದ್ದಿವಂತ ಕಣೋ ನಾನು, ಬಹಳ ಬುದ್ಧಿವಂತ.
ಹುಡುಗಿಯರು ಯಾವತ್ತಾದರು ಒಂದು ದಿನ ಕೈಗೆ ಚೆಂಬು ಕೊಡ್ತಾರೆಂಬ ಸತ್ಯ ನನ್ಗೆ ಗೊತ್ತೇ ಇದೆ.
ಅದ್ಕೋಸ್ಕರ ನಾನು ಯಾವ ಹುಡುಗಿಯರನ್ನೂ ಕಣ್ಣೆತ್ತಿ ನೋಡೋದಿಲ್ಲ.
ಒಂದ್ವೇಳೆ ಎಲ್ಲಾದ್ರು ಅಪ್ಪಿತಪ್ಪಿ ನೋಡಿಬಿಟ್ರೆ ಹುಡುಗಿಯರು ಕ್ಯೂನಲ್ಲಿ ಬಂದು ನನ್ನೆದರು ನಿಲ್ತಾರೆ.
ಆದ್ರೆ ಯಾಕೆ ಬೇಕೂಂತ ಸುಮ್ನೆ ಇದ್ದೀನಿ .
ದ್ರಾಕ್ಷಿ ಸಿಗಲಿಲ್ಲ ಎಂಬ ಕಾರಣಕ್ಕೆ ದ್ರಾಕ್ಷಿ ಹುಳಿ ಎಂದು ನಿರಾಸೆಯಿಂದ ಹೊರಟ ನರಿಯಂತಿತ್ತು ರಾಹುಲ್‌ನ ಮಾತು.
ರಾಹುಲ್ ಅರೆ ಕ್ಷಣದಲ್ಲಿ ಮಾತು ಬದಲಾಯಿಸಿದ್ದನ್ನು ಕಂಡು ಅಭಿಮನ್ಯುವಿಗೆ ಆಶ್ಚರ್ಯದ ಜೊತೆಗೆ ನಗೂ ಬಂತು.
ಭಾರೀ ಪಟಿಂಗ ಕಣೋ ನೀನು.
ಈಗ ತಾನೆ ಲವ್ ಮಾಡಿ ಹುಡುಗಿ ಕೈಯಿಂದ ಗಿಫ್ಟ್ ಪಡ್ಕೋ ಬೇಕೂಂತ ಹೇಳ್ತಾ ಇದ್ದೆ.
ಅರೆಕ್ಷಣದಲ್ಲಿ ಮಾತು ಬದಲಾಯಿಸಿಬಿಟ್ಟೆಯಲ್ಲ?
ನಿನ್ಗೂ ಈ ರಾಜಕೀಯದವರಿಗೂ ಯಾವುದಾದರು ವ್ಯತ್ಯಾಸ ಉಂಟ?
ನೀನು ರಾಜಕಾರಣಿಯಾಗಲು ಹೇಳಿ ಮಾಡಿಸಿದ ಜನ ಬಿಡು ಅಂದ ಅಭಿಮನ್ಯು ಮಾತಿನಿಂದ ರಾಹುಲ್‌ನ ರಾಜಕೀಯ ಪ್ರಜ್ಞೆ ಜಾಗೃತಗೊಂಡಿತು.
ಯಾರಿಗೆ ಗೊತ್ತು ಅಭಿಮನ್ಯು, ದೇವರು ನನ್ನ ಹಣೆಯಲ್ಲಿ ಏನು ಬರೆದಿದ್ದಾನೆ ಅಂತ.
ಒಂದ್ವೇಳೆ ನಾನು ರಾಜಕೀಯಕ್ಕೆ ಧುಮುಕಿ ಟಿಕೆಟ್ ಗಿಟ್ಟಿಸಿಕೊಂಡು ಶಾಸಕನಾಗಿ, ಕೊನೆಗೆ ಮುಖ್ಯಮಂತ್ರಿ ಆದ್ರೂ ಆದೆ.
ಒಂದ್ವೇಳೆ ನಾನೇನಾದ್ರು ಮುಖ್ಯಮಂತ್ರಿ ಆಗೋದ್ರೆ ನೀನೇ ಗೃಹಖಾತೆ ಸಚಿವ ಏನಂತಿಯ?
ಗೃಹಖಾತೆ ನಿನ್ಗೆ ಇಷ್ಟ ಇದೆ ತಾನೆ?
ನಾಳೆ ದಿನ ಸುಮ್ನೆ ತಕರಾರರು ತೆಗಿರ್ಬಾದು ನೋಡು, ಮುಂಜಾಗ್ರತಾ ಕ್ರಮವಾಗಿ ಹೀಗ್ಲೇ ಹೇಳಿ ಬಿಟ್ಟೆ ರಾಹುಲ್ ರಾಜಕೀಯದ ಕನಸ್ಸು ಕಾಣತೊಡಗಿದ.
ಹೆಂಡ ಕುಡ್ದು ಹಗಲುಗನಸು ಕಾಣ್ಬೇಡ.
ನೀನು ಮುಖ್ಯಮಂತ್ರಿಯಾಗೋ ವಿಚಾರ ಬಿಟ್ಟಾಕು.
ಮೊದಲು ಗ್ರಾಮ ಪಂಚಾಯಿತಿ  ಸದಸ್ಯ ಆಗೋದಕ್ಕೆ ನೋಡೋಲೇ ಮೂರ್ಖ.
ಹತ್ತಾರು ವರ್ಷಗಳಿಂದ ಪಕ್ಷದಲ್ಲಿ ದುಡಿದವರಿಗೆ ವಿಧಾನಸಭೆ ಪ್ರವೇಶಕ್ಕೆ ಪಕ್ಷದಲ್ಲಿ ಟಿಕೆಟ್ ಸಿಗೊಲ್ಲ.
ಇನ್ನು ನಿನ್ನಂತವನಿಗೆ ಟಿಕೆಟ್ ಸಿಗೋದಕ್ಕೆ ಸಾಧ್ಯನಾ?
ಸುಮ್ನೆ ಯಾಕೋ ಹುಚ್ಚುಚ್ಚಾಗಿ ಕಲ್ಪನೆ ಮಾಡ್ಕೊತ್ತಾ ಇದ್ದೀಯ?
ಸುಮ್ನೆ ತಮಾಷೆಗೆ ಹೇಳ್ದೆ ಕಣೋ.
ಕನಸು ಕಾಣೋದಕ್ಕೇನು ದುಡ್ಡು ಕೊಡ್ಬೇಕಾ ಹೇಳು?
ಏನು ಬೇಕಾದ್ರು ಕನಸು ಕಾಣು.
ದೇವರು ಅದೊಂದನ್ನು ಮಾತ್ರ ಉಚಿತವಾಗಿ ಕೊಟ್ಟಿದ್ದಾನೆ.
ಅದನ್ನು ಬಳಸಿಕೊಳ್ಳೋದು ಬಿಡೋದು ನಿನ್ಗೆ ಬಿಟ್ಟ ವಿಚಾರ.
ಮುಖ್ಯಮಂತ್ರಿ ಆಗ್ಬೇಕೂಂತ ನನ್ಗೆ ಆಸೆ ಇದೆ.
ಅದು ಈಡೇರುವ ಆಸೆ ಅಲ್ಲ ಅಂತ ನನ್ಗೂ ಕೂಡ ಗೊತ್ತು.
ಕನಿಷ್ಠಪಕ್ಷ ಕನಸಿನಲ್ಲಾದರೂ ಮುಖ್ಯಮಂತ್ರಿಯಾಗೋಣ ಅಂತ ಕನಸು ಕಾಣ್ತಾ ಇದ್ದೇನೆ.
ಅದರಲ್ಲಿ ತಪ್ಪೇನಿದೆ?
ತನ್ನ ನಿಲುವನ್ನು ರಾಹುಲ್ ಬಲವಾಗಿ ಸಮರ್ಥಿಸಿಕೊಂಡ.
 ಛೆ. . ಛೇ…, ತಪ್ಪೇನು ಇಲ್ಲ ಬಿಡು.
ನೀನು ಸರಿಯಾದ ದಿಕ್ಕಿನಲ್ಲಿಯೇ ಆಲೋಚನೆ ಮಾಡ್ತಾ ಇದ್ದೀಯ.
ನಾನು ತಿಳಿಯದೆ ಏನೋ ಹೇಳ್ಬಿಟ್ಟೆ.
ನೀನು ಮುಖ್ಯಮಂತ್ರಿಯಾದ ನಂತರ ನನ್ಗೆ ಸಚಿವ ಸ್ಥಾನ ನೀಡುವುದು ಬೇಡ.
ಸಚಿವ ಸ್ಥಾನಕ್ಕೆ ಸಾಕಷ್ಟು ಪೈಪೋಟಿ ಇರುತ್ತೆ.
‘ಮುಖ್ಯಮಂತ್ರಿ ರಾಹುಲ್ ಸ್ನೇಹಿತರಿಗೆ ಸಚಿವ ಸ್ಥಾನ ಹಂಚಿಕೆ ಮಾಡಿ ಪಕ್ಷದ ನಿಷ್ಟಾವಂತ ಕಾಯಕರ್ತರನ್ನು ಕಡೆಗಣಿಸಿದರು ಅಂತ ನಾಳೆ ದಿನ ದೊಡ್ಡ ಸುದ್ದಿ ಆಗೋದು ಬೇಡ.
ಅದ್ಕೋಸ್ಕರ ಯಾವುದಾರೊಂದು ಕೆಲಸಕ್ಕೆ ಬಾರದ ನಿಗಮ, ಮಂಡಳಿಯ ಅಧ್ಯಕ್ಷ ಸ್ಥಾನ ಕೊಟ್ರೆ ಸಾಕು.
ಅದರಲ್ಲಿಯೇ ತೃಪ್ತಿಪಟ್ಟುಕೊಳ್ತೇನೆ ರಾಹುಲ್‌ನನ್ನು ಛೇಡಿಸಿದ.
ಅಭಿಮನ್ಯು, ನೀನು ಏನೇ ಹೇಳು.
ಕನಸು ಕಂಡ್ರೆ ಸಣ್ಣಪುಟ್ಟ ಕನಸು ಕಾಣ್ಬಾದು ಕಣೋ.
ದಿಗಂತದೆತ್ತರಕ್ಕಿರುವ ಕನಸು ಕಾಣ್ಬೇಕು.
ನೀನು ನೋಡಿದ್ರೆ ಕನಸಿಗೆ ದುಡ್ಡು ಕೊಡುವವನ ತರ ಮಾತಾಡ್ತಾ ಇದ್ದೀಯ.
ಪುಕ್ಕಟೆಯಾಗಿ ಸಿಗೋದನ್ನೆಲ್ಲ ಪಟ್ಕೋಬೇಕು ಮಗ, ಅದು ನಿನ್ಗೆ ಗೊತ್ತಿಲ್ಲ ಬಿಡು.
ಆ ವಿಷಯವೆಲ್ಲ ಸಾಯ್ಲಿ ಬಿಡು.
ನಾಳೆ ದಿನ ನಿನ್ನ ಬರ್ತ್‌ಡೇ.
ನನ್ಗಂತು ತುಂಬನೇ ಖುಷಿಯಾಗ್ತಾ ಇದೆ ಎಂದು ಅಭಿಮನ್ಯುವನ್ನು ತಬ್ಬಿ ಒಂದು ಸಿಹಿ ಮುತ್ತು ನೀಡಿದ.
ಬಾರ್‌ನಿಂದ ಹೊರಗೆ ಬರುತ್ತಿದ್ದಂತೆ ಇಬ್ಬರಿಗೂ ಆಕಾಶದಲ್ಲಿ ತೇಲಾಡುವ ಅನುಭವವಾಯಿತು.
ಸ್ವಲ್ಪ ಅಳತೆಗಿಂತ ಜಾಸ್ತಿಯೇ ಕುಡಿದು ಅಲ್ಲೊಂದು ಇಲ್ಲೊಂದು ಹೆಜ್ಜೆ ಊರುತ್ತಾ ಬೈಕ್‌ನ ಕಡೆಗೆ ನಡೆದರು.
ಇಬ್ಬರು ಯಮಹಾ ಬೈಕ್‌ನಲ್ಲಿ ಹತ್ತಿ ಕುಳಿತು ಹೊರಟರು.
ಆದರೆ, ಎಲ್ಲಿಗೆ ಹೋಗುತ್ತಿದ್ದೇವೆ ಎಂಬ ಪರಿವೇ ಇರಲಿಲ್ಲ.
ಯಮಹಾ ಬೈಕ್ ಇಡೀ ನಗರಕ್ಕೆ ಕೇಳಿಸೋ ಹಾಗೆ ಶಬ್ದ ಮಾಡುತ್ತಾ ಮುನ್ನಡೆಯುತ್ತಿತ್ತು.
ಬೈಕ್ ಸಾಗುತ್ತಿದ್ದ ವೇಗಕ್ಕೆ ಅಭಿಮನ್ಯುವಿಗೆ ತಲೆ ಸುತ್ತಿದ ಅನುಭವವಾಯಿತು.
ಅವನ ಚಿತ್ತ ರಸ್ತೆಯ ಕಡೆಗೆ ನೆಟ್ಟಿತ್ತು.
ಇದೇನು ಮಡಿಕೇರಿ ರಸ್ತೆ ಇಷ್ಟೊಂದು ಚೆಂದ ಆಗಿಬಿಟ್ಟಿದೆಯಲ್ಲ?
ಅನ್ನಿಸಿ ತಡೆಯಲಾರದೆ ರೈಡ್ ಮಾಡುತ್ತಿದ್ದ ರಾಹುಲ್‌ನನ್ನು ತಟ್ಟಿ ಕೇಳಿದ.
ರಾಹುಲ್, ಇದೇನೋ ನಾನು ಮೈಸೂರಿಗೆ ಹೋಗಿ ಬರುವಷ್ಟರೊಳಗೆ ಮಡಿಕೇರಿಯಲ್ಲಿ ಡಬಲ್ ರೋಡ್ ಮಾಡ್ಬಿಟ್ಟಿದ್ದಾರೆ.
ಈ ಸರಕಾರವನ್ನು ಮೆಚ್ಲೇಬೇಕು.
ನೀನು ಮುಖ್ಯಮಂತ್ರಿಯಾಗಿದ್ರೂ ಕೂಡ ಇಷ್ಟೊಂದು ಅಭಿವೃದ್ಧಿ ಕೆಲಸವನ್ನ ಇಷ್ಟೊಂದು ಬೇಗ ಮಾಡಿ ಮುಗಿಸೋದಕ್ಕೆ ಸಾಧ್ಯವಾಗ್ತಾ ಇಲಿಲ್ಲ ಬಿಡು.
ಹೀಗೆ ಅಭಿವೃದ್ಧಿ ಆಗಿಬಿಟ್ರೆ ಮಡಿಕೇರಿ ಬೆಂಗಳೂರಿಗಿಂತ ಮೊದ್ಲೇ ಸಿಂಗಾಪುರ ಆಗಿಬಿಡುತ್ತೆ ಬಿಡು ಅಂದ ಅಭಿಮನ್ಯುವಿಗೆ ಕುಡಿದ ಮತ್ತಿನಲ್ಲಿ ಒಂದಿದ್ದ ರಸ್ತೆ ಎರೆಡೆರಡಾಗಿ ಕಾಣತೊಡಗಿತು.
ಇಬ್ಬರು ಬೈಕ್‌ನಲ್ಲಿ ಇಡೀ ನಗರ ಪ್ರದಕ್ಷಿಣೆ ಹಾಕಿದ್ದಾಯ್ತು.
ದೂರದಲ್ಲೆಲ್ಲೋ ಸಣ್ಣದೊಂದು ಜನರ ಗುಂಪು ಕಣ್ಣಿಗೆ ಕಾಣಿಸಿತು.
ಗುಂಪಿನ ಕಡೆಗೆ ಬೈಕ್ ಸಾಗಿತು.
ಗುಂಪು ಹತ್ತಿರವಾಗುತ್ತಿದ್ದಂತೆ ಗುಂಪಿನ ಹಿಂದೆ ಇರುವುದು ಗಣಪತಿ ತೇರು ಎಂದು ಇಬ್ಬರಿಗೆ ಮನವರಿಕೆ ಆಗಲು ಹೆಚ್ಚು ಹೊತ್ತು ಬೇಕಾಗಲಿಲ್ಲ.
ಹುಡುಗರೆಲ್ಲ ತೇರಿನ ಮುಂದೆ ಮನಸ್ಸಿಗೆ ಬಂದಹಾಗೆ ಕುಣಿಯುತ್ತಿದ್ದರು.
ಅಭಿಮನ್ಯು ಹಾಗೂ ರಾಹುಲ್ ಹುಡುಗರೊಂದಿಗೆ ತಾಳಕ್ಕೆ ತಕ್ಕಂತೆ ಹೆಜ್ಜೆ ಹಾಕಿ ನಲಿದರು.
ತಾಳಕ್ಕೆ ತಕ್ಕಂತೆ ಹೆಜ್ಜೆ ಹಾಕುತ್ತಿದ್ದ ಯುವಕರ ಪೈಕಿ ಕೆಲವರು ಶಂಕರಾಚಾರಿಕೀ ಜೈ ಅಂತ ಆಗಿಂದಾಗೆ ಕೂಗುತ್ತಿದ್ದದ್ದು ಇಬ್ಬರ ಕಿವಿಗೂ ಕೇಳಿಸಿತು.
ಇನ್ನು ಕೆಲವರು ಸಿಳ್ಳೆ ಹೊಡೆದು ಸಂಭ್ರಮಿಸುತ್ತಿದ್ದರು.
ಜನರಿಗೇನಾದ್ರು ತಲೆಕೆಟ್ಟೋಗಿದೆಯಾ?
ಗಣೇಶೋತ್ಸವದಲ್ಲಿ ಗಣಪತಿಗೆ ಜೈಕಾರ ಹಾಕೋದು ಬಿಟ್ಟು ಅದ್ಯಾವನೋ ಶಂಕರಾಚಾರಿಗೆ ಜೈಕಾರ ಹಾಕುತ್ತಿದ್ದೀರಲ್ಲ?
ಇತ್ತೀಚಿನ ವರ್ಷಗಳಲ್ಲಿ ಜನರಂತೂ ತುಂಬಾನೇ ಹಾಳಾಗಿ ಹೋಗಿದ್ದಾರೆ.
ಗಣೇಶೋತ್ಸವಕ್ಕೆ ಶಂಕರಾಚಾರಿ ಸಾಕಷ್ಟು ಹಣ ಸುರಿದಿರಬೇಕು.
ಬಹುಶಃ ಅದಕ್ಕೇ ಅವನಿಗೆ ಜೈಕಾರ ಹಾಕುತ್ತಾ ಇಬೊಹುದೆಂದು ಅಭಿಮನ್ಯು ಅಂದುಕೊಂಡ.
ಅಂತೂ ಕುತೂಹಲ ತಡೆಯಲಾರದೆ ಕುಣಿಯುತ್ತಿದ್ದ ಒಂದಿಬ್ಬರು ಹುಡುಗರನ್ನು ತಡೆದು ನಿಲ್ಲಿಸಿ ಗಣಪತಿಗೆ ಜೈಕಾರ ಹಾಕುವ ಬದಲು ಶಂಕರಾಚಾರಿಗೆ ಯಾಕೆ ಜೈಕಾರ ಹಾಕ್ತಾ ಇದ್ದೀರ?ಎಂದು ಕೇಳಿದ.
ಆದರೆ, ಯಾರೂ ಉತ್ತರ ನೀಡುವ ಪರಿಸ್ಥಿತಿಯಲ್ಲಿ ಇರಲಿಲ್ಲ.
ಹಾಳಾದ ಜನ ಮಾತಾಡೋದಕ್ಕೂ ಹಿಂದೆ-ಮುಂದೆ ನೋಡುತ್ತಾರೆ.
ಆ ವಿಚಾರವೆಲ್ಲ ನಮ್ಗೆ ಯಾಕೆ?
ಏನಾದ್ರು ಮಾಡ್ಕೊಂಡು ಹಾಳಾಗಿ ಹೋಗ್ಲಿ.
ನಾವು ಬಂದಿರೋದು ಕುಣಿಯೋದಕ್ಕೆ.
ಮನಸ್ಸಿಗೆ ಸಂತೋಷವಾಗುವಷ್ಟು ಕುಣಿಯುವ ಎಂದು ಮತ್ತೆ ತಾಳಕ್ಕೆ ಹೆಜ್ಜೆ ಹಾಕಿ ಕುಣಿದು ಸಂಭ್ರಮಿಸಿದ.
ರಾಜಬೀದಿಯಲ್ಲಿ ಸಾಗಿ ಬರುತ್ತಿದ್ದ ತೇರು ಇದ್ದಕ್ಕಿದ್ದಂತೆ ರುದ್ರಭೂಮಿಯ ಕಡೆಗೆ ತೆರಳಲು ಪ್ರಾರಂಭಿಸಿತು.
ಗಣೇಶನ ಹೊತ್ತೊಕೊಂಡು ಇದ್ಯಾಕ್ಕೆ ರುದ್ರಭೂಮಿಗೆ ಹೋಗುತ್ತಾ ಇದ್ದಾರೆಂದು ಒಮ್ಮೆ ಕಣ್ಣುಜ್ಜಿಕೊಂಡು ಇಬ್ಬರು ತೇರಿನ ಕಡೆಗೆ ದೃಷ್ಟಿ ಹಾಸಿದರು.
ಹೆಣವಾಗಿದ್ದ ಶಂಕರಾಚಾರಿ ಹಾಯಾಗಿ ಮಲಗಿದ್ದ.
ಶಂಕರಾಚಾರಿ ನೂರು ವಸಂತಗಳನ್ನು ಕಂಡು ಮೃತಪಟ್ಟ ಕಾರಣ ಆತನ ಹೆಣವನ್ನು ಮಣ್ಣು ಮಾಡುವ ಮೊದಲು ನಡೆಯುವ ಶವ ಯಾತ್ರೆಯಲ್ಲಿ ಹುಡುಗರೆಲ್ಲ ಕುಣಿಯುತ್ತಿದ್ದರು.
ಮದ್ಯದ ನಶೆಯಲ್ಲಿದ್ದ ಅಭಿಮನ್ಯು, ರಾಹುಲ್‌ಗೆ ಶವಯಾತ್ರೆ ಗಣಪತಿ ತೇರಿನಂತೆ ಕಂಡಿತು.
ಕೆಲ ಸಮಯ ಪ್ರಜ್ಞೆ ಕಳೆದುಕೊಂಡವರಂತೆ ಆ ಶವಯಾತ್ರೆಯನ್ನೇ ನೋಡುತ್ತಾ ನಿಂತರು.
ಸ್ವಲ್ಪ ಹೊತ್ತಿನ ಬಳಿಕ ಸುಧಾರಿಸಿಕೊಂಡು ಅತ್ತ ಕಡೆ ತಿರುಗಿ ಸಹ ನೋಡದೆ ಬೈಕ್‌ನಲ್ಲಿ ಶರವೇಗದಲ್ಲಿ ಹಿಂತಿರುಗಿದರು.
ಛೇ… ಎಂಥಾ ಅವಸ್ಥೆಯಾಗಿ ಬಿಡ್ತಲ್ಲ.
ಕುಡಿದ ಅಮಲು ತಲೆಯಿಂದ ಒಂದೇ ಏಟಿಗೆ ಇಳ್ದೋಯ್ತು.
ಕುಡಿದದ್ದೆಲ್ಲ ವೇಸ್ಟ್ ಆಗೋಯ್ತು ಎಂದು ಇಬ್ಬರು ತಮ್ಮ ತಮ್ಮ ಮುಖನೋಡಿಕೊಂಡು ನಕ್ಕು ಮನೆಯ ಹಾದಿ ಹಿಡಿದರು.
ಅಭಿಮನ್ಯುವಿನ ಹಾದಿ ಕಾಯುತ್ತಾ ವಾತ್ಸಲ್ಯ ಮನೆಯಲ್ಲಿ ಕುಳಿತ್ತಿದ್ದರು.
ವಿದ್ಯುತ್ ಇರಲಿಲ್ಲ.
ಮನೆಯೊಳಗೆ ಗ್ಯಾಸ್‌ಲೈಟ್ ಉರಿಯುತಿತ್ತು.
ಏನ್ ಮಗ ಕೈಯಲ್ಲಿ ವಾತ್ಸಲ್ಯ ಕೇಳಿದರು.
ಏನಿಲ್ಲಮ್ಮ, ಅಕ್ಷರ ಬರ್ತ್‌ಡೇಗೆ ಗಿಫ್ಟ್ ಕೊಟ್ಟಿದ್ದಾಳೆ.
ನೋಡು ಹೇಗಿದೆ?ಚೆನ್ನಾಗಿದೆಯಾ?
ಆ ಹುಡುಗಿ ಏನು ಕೊಟ್ರೂ ಹೊತ್ಕೊಂಡು ಬರ್ತಿಯಲ್ಲ.
ನಿನ್ಗೆ ನಾಚಿಕೆಯಾದ್ರೂ ಆಗೊಲ್ವ?
ಅವಳ ಕೈಯಿಂದ ಆಗಿಂದಾಗೆ ಗಿಫ್ಟ್ ಕೇಳ್ಕೊಂಡು ಬರೋದನ್ನ ನೋಡ್ತನೇ ಇರ್ತಿನಿ.
ಆದರೆ, ಒಂದು ದಿನನಾದ್ರೂ ನೀನು ಅವಳಿಗೇನಾದ್ರು ಗಿಫ್ಟ್ ಕೊಟ್ಟಿದ್ದೀಯ?
ಹೆಣ್ಮಕ್ಕಳ ಕೈಯಿಂದ ಹೀಗೆ ಪದೇ ಪದೆ ಗಿಫ್ಟ್ ಪಡ್ಕೊಂಡು ಬರೋದು ನಾಚಿಕೆಗೇಡು.
ಹುಡುಗರು ಹುಡುಗಿಯರಿಗೆ ಗಿಫ್ಟ್ ಕೊಡ್ಬೇಕು ಮಗ.
ಆದ್ರೆ ನೀನ್ಯಾವತ್ತೂ ಆ ಕೆಲ್ಸ  ಮಾಡ್ಲೇ ಇಲ್ಲ ಅಂಥ ನನ್ಗೆ ಅನ್ನಿಸ್ತಾ ಇದೆ .
ಸಂಭ್ರಮದಿಂದ ಗಿಫ್ಟ್‌ಹೊತ್ತುಕೊಂಡು ಬಂದ ಮಗನನ್ನು ಕೂರಿಸಿ ಬುದ್ಧಿವಾದ ಹೇಳಿದರು ವಾತ್ಸಲ್ಯ.
ಹೌದಲ್ವ?ನನ್ಗೇಕೆ ಈ ವಿಷಯ ಹೊಳೆಯಲೇ ಇಲ್ಲ.
ನನ್ನಿಂದ ಏನಾದ್ರು ಗಿಫ್ಟ್ ಸಿಗಬಹುದೆಂದು ಅಕ್ಷರ ಎಷ್ಟೊಂದು ನಿರೀಕ್ಷೆ ಇಟ್ಟುಕೊಂಡಿರಬಹುದು?
ಆದರೆ, ಒಂದೇ ಒಂದು ದಿನ ಒಂದು ಸಣ್ಣ ಗಿಫ್ಟ್ ಕೂಡ ಕೊಡಿಸಲು ಈ  ಹಾಳಾದ ತಲೆಗೆ ಹೊಳೆಯಲೇ ಇಲ್ವಲ್ಲ್ಲ?
ಸಾಧ್ಯವಾದ್ರೆ ನಾಳೆನೇ ಆಕೆಗೊಂದು ಗಿಫ್ಟ್ ಕೊಡಿಸಬೇಕು ಅಂದುಕೊಂಡ.
ಆದರೆ, ಮನದೊಳಗೆ ಮೂಡಿ ಬಂದ ವಿಚಾರವನ್ನು ಅಮ್ಮನ ಎದುರು ಮಾತ್ರ ತೆರೆದಿಡಲು ಅಭಿಮನ್ಯು ಮುಂದಾಗಲಿಲ್ಲ.
ನೀನು ಸ್ವಲ್ಪ ಸುಮ್ನೆ ಇರಮ್ಮ.
ಹುಡುಗಿಯರ ಕೈಯಲ್ಲಿ ಗಿಫ್ಟ್ ತಗೋಬಾರ್ದು ಅಂಥ ಯಾರಾದ್ರು ಶಾಸನ ಬರೆದಿಟ್ಟಿದ್ದಾರಾ?
ನಾನೇನು ಗಿಫ್ಟ್ ಕೊಡು ಅಂಥ ಅವಳನ್ನ ಕೇಳ್ಲಿಲ್ಲ.
ಅವಳೇ ಕರ್ಕೊಂಡೋಗಿ ಗಿಫ್ಟ್ ಕೊಡಿಸಿದ್ದಾಳೆ.
ನಾನು ಎಷ್ಟು ಹೇಳಿದ್ರೂ ಕೇಳ್ಲಿಲ್ಲ.
ಅವಳು ತುಂಬಾ ಹಟಮಾರಿ.
ಗಿಫ್ಟ್ ತಗೊಳ್ಳಲ್ಲ ಅಂದ್ರೆ ಕೋಪ ಮಾಡ್ಕೋತ್ತಾಳೆ.
ಅವಳ ಮನಸ್ಸಿಗೇಕೆ ನೋವು ಮಾಡೋದು ಅಂಥ ಗಿಫ್ಟ್ ತಗೊಂಡೆ.
ಇದರಲ್ಲಿ ತಪ್ಪೇನಿದೆ.
ನೀನಿನ್ನೂ ಹಳೆಯ ಕಾಲದಲ್ಲಿಯೇ ಇದ್ದೀಯ ಅಮ್ಮನ ಪ್ರಶ್ನೆಗೆ ಅರ್ಥವಿಲ್ಲದ ಉತ್ತರ ನೀಡಿ ಸುಮ್ಮನಾದ.
ಬಾತ್‌ರೂಂನಲ್ಲಿ ವಾತ್ಸಲ್ಯ ಬಿಸಿನೀರು ಕಾಯಿಸಿಟ್ಟಿದ್ದರು.
ಅಭಿಮನ್ಯು ಬಿಸಿನೀರಿಗೆ ತಣ್ಣೀರು ಸುರಿದುಕೊಂಡು ಉಗುರು ಬೆಚ್ಚಗಿನ ನೀರಿನಲ್ಲಿ ಸ್ನಾನ ಮಾಡಿ ಹೊರ ಬಂದ.
ಸ್ವಲ್ಪ ಹೊತ್ತು ಸೋಫಾದ ಮೇಲೆ ಕುಳಿತು ಏನೋ ಗಂಭೀರವಾಗಿ ಯೋಚಿಸುವವನಂತೆ ಕುಳಿತು ಎದುರಿಗಿನ ಟೇಬಲ್ ಮೇಲೆ ಕಣ್ಣಾಡಿಸಿದ.
ದಿನನಿತ್ಯದ ಸುಪ್ರಭಾತದಂತೆ ಮುಖಪುಟದಲ್ಲಿ ಅದೇ ಹೊಲಸು ರಾಜಕೀಯದ ಸುದ್ದಿ ರಾರಾಜಿಸುತಿತ್ತು.
ಎಲ್ಲಾ ಪುಟಗಳನ್ನು ಒಮ್ಮೆ ತಿರುವಿ ಹಾಕಿ ಹೆಡ್‌ಲೈನ್ಸ್‌ಗಳನ್ನು ಓದಿ ಪೇಪರನ್ನು ಟೇಬಲ್ ಮೇಲಿಟ್ಟು ಅಮ್ಮನೆಡೆಗೆ ತಿರುಗಿ.
ಅಮ್ಮ ನಾಳೆ ಬೆಳಗ್ಗೆ ದೇವಸ್ಥಾನಕ್ಕೆ ಹೋಗ್ತಾ ಇದ್ದೀನಿ.
ನೀನು ಬರ್ತಿಯ?
ಅಕ್ಷರ ಕೂಡ ಬತಾಳೆ.
ನೀನು ಬಂದ್ಬಿಡು.
ನಿನ್ನ ನೋಡ್ಬೇಕೂಂತ ಆಸೆ ಪಡ್ತಾ ಇದ್ದಾಳೆ.
ಬತಿಯಲ್ವ?ಎಂದು ಕೇಳಿ ಅಮ್ಮನ ಉತ್ತರಕ್ಕಾಗಿ ಕಾದ.
ಗಂಡ ಮೃತಪಟ್ಟು ಹಣೆಯ ಮೇಲಿದ್ದ ಸಿಂಧೂರ ತಿಲಕ ಅಳಿಸಿ ಹೋದ ನಂತರ ವಾತ್ಸಲ್ಯ ದೇವಾಲಯಕ್ಕೆ ಕಾಲಿಟ್ಟದ್ದೇ ಇಲ್ಲ.
ಹಾಗಂತ ದೇವರ ಬಗ್ಗೆ ತಿರಸ್ಕಾರವೇನು ಇಲ್ಲ.
ಮನೆಯಲ್ಲಿಯೇ ದೇವರಿಗೆ ಪೂಜೆ ಸಲ್ಲಿಸಿ ಅದರಲ್ಲಿಯೇ ಸಂತೃಪ್ತಿ ಕಂಡುಕೊಳ್ಳುತ್ತಿದ್ದರು.
ಮಗ ದೇವಾಲಯಕ್ಕೆ ಬರುವಂತೆ ಕೊರಿಕೊಂಡರೂ ಆಕೆ ಒಪ್ಪಲಿಲ್ಲ.
ನಾನು ಬರೋದಿಲ್ಲ ಮಗ, ನೀನು ಹೋಗಿ ಬಾ.
ಹೇಗಿದ್ದರು ನಿನ್ನ ಜೊತೆ ಅಕ್ಷರ ಇದ್ದೇ ಇರ್ತಾಳಲ್ಲ?ನಿನ್ನ ಬಾಲದಂತೆ.
ಎಲ್ಲಿ ಹೋದ್ರೂ ಹಿಂಬಾಲಿಸ್ತನೇ ಇರ್ತಾಳೆ.
ಮತ್ತೆ ನಾನ್ಯಾಕೆ ಬರ್ಬೇಕು ಹೇಳು?
ಇಬ್ಬರು ಹೋಗಿ ದೇವರ ಆಶೀರ್ವಾದ ಪಡ್ಕೊಂಡು ಬನ್ನಿ.
ದೇವರು ಒಳ್ಳೆಯದು ಮಾಡ್ಲಿ ಅಂದರು.
ಮಗನಿಗೆ ಊಟ ಬಡಿಸಿ ವಾತ್ಸಲ್ಯ ನಿದ್ರೆಗೆ ಜಾರಿದರು.
ಅಭಿಮನ್ಯು ಊಟ ಮುಗಿಸಿ ಅಕ್ಷರ ಕೊಟ್ಟ ಗಿಫ್ಟ್‌ನೊಂದಿಗೆ ಬೆಡ್‌ರೂಂ ಕಡೆ ನಡೆದ.
ಸಂಭ್ರಮದಿಂದ ಕವರ್‌ನೊಳಗಿದ್ದ ಪ್ಯಾಂಟ್, ಶರ್ಟ್ ಹೊರ ತೆಗೆದು ಮುಟ್ಟಿ ನೋಡಿ ಸಂತಸಪಟ್ಟ.
ಎಷ್ಟೊಂದು ಸುಂದರವಾಗಿದೆಯಲ್ವ?
ಎಂದು ತನ್ನನ್ನು ತಾನೆ ಪ್ರಶ್ನಿಸಿಕೊಂಡು ಸುಂದರವಾಗಿದೆ.
ಎಷ್ಟೇ ಆದ್ರೂ ನನ್ನಾಕೆಯ ಸೆಲೆಕ್ಷನ್ ತಾನೆ ಅಂದುಕೊಂಡ.
ಹೊಸ ಪ್ಯಾಂಟ್, ಶರ್ಟ್ ಮೈಗೆ ಹೊಂದಿಕೆಯಾಗುತ್ತದೆಯೇ ಎಂದು ನೋಡಲು ಹೊಸಬಟ್ಟೆ ಹಾಕಿಕೊಂಡು ಕನ್ನಡಿಯ ಎದುರು ನಿಂತು ಎಷ್ಟೊಂದು ಸುಂದರವಾಗಿ ಕಾಣ್ತಾ ಇದ್ದಿಯಲ್ಲೋ ಅಭಿ ಎಂದು ತನ್ನ ಬೆನ್ನನ್ನು ತಾನೇ ತಟ್ಟಿಕೊಂಡ.
ಹೊಸಬಟ್ಟೆ ತೊಟ್ಟ ಸಂಭ್ರಮದಲ್ಲಿ ಬೆಡ್‌ರೂಂನಲ್ಲಿ ಅತ್ತಿಂದಿತ್ತ ಓಡಾಡಿದ ನಂತರ ಛೇ, ಇಷ್ಟೊಳ್ಳೆ ಬಟ್ಟೆಯನ್ನ ಈ ರಾತ್ರಿನೇ ಹಾಕ್ಕೊಳ್ಬೇಕಾಗಿತ್ತಾ?
ಬೆಳಗ್ಗೆ ಹಾಕ್ಕೊಂಡಿದ್ರೆ ಚೆನ್ನಾಗಿತಾ ಇತ್ತು ಎಂದು ಬಟ್ಟೆಯನ್ನು ಕಳಚಿ ಜೋಪಾನವಾಗಿ ಮಡಚಿಟ್ಟು ಸೊಂಟಕ್ಕೆ ಪಂಚೆ ಸುತ್ತಿಕೊಂಡು ನಿದ್ರೆಗೆ ಜಾರಿದ.
ಸೂರ್ಯೋದಯಕ್ಕೂ ಮುನ್ನ ಅಕ್ಷರ ಫೋನಾಯಿಸಿ ಅಭಿಮನ್ಯುವಿಗೆ ಹುಟ್ಟು ಹಬ್ಬದ ಶುಭಾಶಯ ತಿಳಿಸಿದಳು.
ನಾನೇ ತಾನೆ ನಿನ್ಗೆ ಫಸ್ಟ್ ವಿಷ್ ಮಾಡಿದ್ದು.
ಬೇರೆ ಯಾರಾದ್ರು ಫೋನ್ ಮಾಡಿದ್ರಾ?ಎಂಬ ಪ್ರಶ್ನೆ ಬೇರೆ.
ಹೌದಪ್ಪ… ನೀನೇ ಫಸ್ಟ್ ವಿಷ್ ಮಾಡಿದ್ದು.
ನೀನಲ್ದೆ ಇನ್ಯಾರು ತಾನೆ ಬೆಳಗ್ಗೆ ಕೋಳಿ ಕೂಗೂವುದಕ್ಕಿಂತ ಮುಂಚೆ ಎದ್ದು ವಿಷ್ ಮಾಡೋದಕ್ಕೆ ಸಾಧ್ಯ ಹೇಳು?
ಬೆಳಗ್ಗೆ ಎಂಟು ಗಂಟೆಯೊಳಗೆ ದೇವಾಲಯಕ್ಕೆ ಬಂದ್ಬಿಡು.
ಅಲ್ಲೇ ಭೇಟಿಯಾಗುವ.
ಅಂದಹಾಗೆ ಇವತ್ತಿನ ಪಾರ್ಟಿಗೆ ಬತಿಯ ಅಲ್ವ?
ಇವತ್ತು ಕಚೇರಿಗೆ ರಜೆ ಹಾಕಿ ಬಿಡು ಅಂದ ಅಭಿಮನ್ಯು.
ಇವತ್ತು ಕಚೇರಿಗೆ ಹೋಗದಿದ್ರೆ ಅಮ್ಮ ಮನೆಯಲ್ಲಿ ರಗಳೆ ಶುರು ಮಾಡಿ ಬಿಡ್ತಾರೆ.
ನಿನ್ನ ಬರ್ತ್‌ಡೇ ಇರುವಾಗ ಕಚೇರಿಗೆ ಹೇಗೆ ಹೋಗೋದಕ್ಕೆ ಸಾಧ್ಯ ಹೇಳು?
ಕಚೇರಿಗೆ ಹೊರಡುವ ಹಾಗೆ ನಾಟಕವಾಡಿ ಮನೆಯಿಂದ ಹೊರಟು ಬರ್ತಿನಿ.
ಸಂಜೆ ಮನೆಗೆ ಹೋದ್ರೆ ಆಯ್ತು.
ಇವತ್ತು ನೀನೇ ತಿಂಡಿ, ಊಟ ಎಲ್ಲಾ ಕೊಡಿಸ್ಬೇಕು.
ಗೊತ್ತಾಯ್ತಾ?ಇನ್ನೂ ಮಲ್ಕೊಂಡಿಬೇಡ.
ಬೇಗ ಎದ್ದು ರೆಡಿಯಾಗು.
ನಾನು ದೇವಾಲಯದಲ್ಲಿ ನಿನಗ್ಗೋಸ್ಕರ ಕಾಯ್ತಾ ಇರ್ತೇನೆ ಅಂದಳು.
ಅಭಿಮನ್ಯು ಎದ್ದು ಶುಚಿಯಾಗಿ ಅಕ್ಷರ ಕೊಟ್ಟ ಉಡುಗೆ ತೊಟ್ಟು ಬೆಳಗ್ಗೆ ಮನೆಯ ಮುಂಭಾಗಿಲಿನಲ್ಲಿ ಬಿದ್ದಿದ್ದ ದಿನ ಪತ್ರಿಕೆಯನ್ನು ಕೈಗೆತ್ತಿಕೊಂಡು ಸ್ವಲ್ಪ ಹೊತ್ತು ಓದುತ್ತಾ ಕುಳಿತ.
ಗಡಿಯಾರದಲ್ಲಿ ಗಂಟೆ ಎಂಟು ಬಾರಿಸುತ್ತಿದ್ದಂತೆ ಮನೆಯಿಂದ ದೇವಾಲಯದ ಕಡೆಗೆ ನಡೆದ.
ದೇವಾಲಯದ ಮುಂಭಾಗದಲ್ಲಿ ಅಕ್ಷರ ಅಭಿಮನ್ಯುವಿನ ಹಾದಿ ಕಾಯುತ್ತಾ ಕುಳಿತ್ತಿದ್ದಳು.
ಅಭಿಮನ್ಯುವನ್ನು ಕಂಡೊಡನೆ  ಬರಸೆಳೆದು ಅಪ್ಪಿಕೊಂಡು ಮುತ್ತಿಡಬೇಕೆಂದು ಆಕೆಗೆ ಅನ್ನಿಸಿತು. 
ಛೇ. . ದೇವಾಲಯಕ್ಕೆ ಬಂದು ತಲೆಯೊಳಗೆ ಏನೇನೋ ಹೊಳೆಯ್ತಾ ಇದೆಯಲ್ಲ?
ಅಂದುಕೊಂಡು ತನ್ನ ತಲೆಗೆ ತಾನೇ ಒಂದು ಪೆಟ್ಟುಕೊಟ್ಟು ಎಂಥಾ ಹುಚ್ಚಿ ನಾನು ಎಂದು ಮನದೊಳಗೆ ನಕ್ಕಳು.
ಅಭಿ, ನೀನು ಬರ್ತ್‌ಡೇ ಆಚರಿಸಿಕೊಳ್ಳುವ ತರನೇ ಕಾಣ್ತಾ ಇಲ್ಲ.
ಎಲ್ಲಿ ನಿನ್ನ ‘ಬರ್ತ್‌ಡ್ರೆಸ್ ಕಾಣ್ತನೇ ಇಲ್ಲ? ಕೆಣಕಿದಳು. 
ಹಾಕ್ಕೊಂಡಿದ್ದೀನಲ್ಲ ಕಣ್ಣಿಗೆ ಕಾಣಿಸ್ತಾ ಇಲ್ವ?
ನಿನ್ನೆ ಮೈಸೂರಿಗೆ ಕರ್ಕೊಂಡೋಗಿ ನೀನೇ ಕೊಡಿಸಿದ ಡ್ರೆಸ್ ಇದು.
ಅಷ್ಟು ಬೇಗ ಮರೆತು ಬಿಟ್ಯಾ?
ಆಕೆಯ ದ್ವಂದ್ವಾರ್ಥದ ಪ್ರಶ್ನೆಗೆ ಮುಗ್ಧನಂತೆ ಉತ್ತರಿಸಿದ.
ನೀನು ಹೇಳ್ತಾ ಇರೋದು ನಾನು ಕೊಟ್ಟ ಡ್ರೆಸ್ ಬಗ್ಗೆ.
ನಾನು ಹೇಳ್ತಾ ಇರೋದು ನಿನ್ನ ‘ಬರ್ತ್‌ಡ್ರೆಸ್ ಬಗ್ಗೆ.
ಇನ್ನೂ ಅರ್ಥವಾಗಿಲ್ವೆನೋ ಕೋತಿ.
ಬರ್ತ್‌ಡ್ರೆಸ್ ಅಂದ್ರೆ ‘ಬೆತ್ಲೆಡ್ರೆಸ್ ಅಂಥ ಅರ್ಥ.
ನೀನು ಆ ಡ್ರೆಸ್‌ನಲ್ಲಿ ಬಂದಿದ್ರೆ ಇನ್ನೂ ಚೆನ್ನಾಗಿತಾ ಇತ್ತು ನೋಡು… ಎಂದು ಹೇಳಿ ಹೊಟ್ಟೆತುಂಬ ನಕ್ಕಳು.
ದೇವಸ್ಥಾನಕ್ಕೆ ಬಂದ್ರೂ ಕೂಡ ನಿನ್ನ ತರಲೆ ಬಿಡೋದಿಲ್ಲ.
ನಡಿ ಹೋಗೋಣ ಎಂದು ಆಕೆಯನ್ನು ದೇವಾಲಯಕ್ಕೆ ಕರೆದೊಯ್ದ.
ದೇವರನ್ನು ನಂಬದ ಅಭಿಮನ್ಯುವಿಗೆ ಅಕ್ಷರಳ ಸಹವಾಸದಿಂದ ದೇವರ ಬಗ್ಗೆ ಎಲ್ಲಿಲ್ಲದ ಭಕ್ತಿ ಮೊಳಕೆಯೊಡೆಯಿತು.
ಹುಟ್ಟು ಹಬ್ಬದ ದಿನದಂದು ಯಾವ ವರ್ಷನೂ ಕೂಡ ಅಭಿಮನ್ಯು ದೇವಾಲಯಕ್ಕೆ ತೆರಳಿ ಪೂಜೆ ಸಲ್ಲಿಸಿದವನಲ್ಲ.
ಸ್ನೇಹಿತರೊಂದಿಗೆ ರಾತ್ರಿ ಪಾರ್ಟಿಯಲ್ಲಿ ಕಳೆದು ಬಿಡುತ್ತಿದ್ದ.
ಇತ್ತೀಚೆಗಂತೂ ಅವನ ಬದುಕಿನ ಶೈಲಿಯನ್ನೇ ಆಕೆ ಬದಲಿಸಿ ಬಿಟ್ಟಳು.
ದೇವಾಲಯದಲ್ಲಿ ಸಾಕಷ್ಟು ಭಕ್ತಾದಿಗಳು ನೆರೆದಿದ್ದರು.
ಎಲ್ಲರು ಶ್ರದ್ಧಾ, ಭಕ್ತಿಯೊಂದಿಗೆ ದೇವರಿಗೆ ತಲೆ ಬಾಗಿ ನಮಿಸುತ್ತಿದ್ದರು.
ಒಂದಷ್ಟು ಜನ ದೇವರಿಗೆ ಅಡ್ಡ ಬಿದ್ದು ನಮಿಸುತ್ತಾ ಅವರವರ ಕಷ್ಟಕಾರ್ಪಣ್ಯಗಳನ್ನು ದೇವರ ಬಳಿ ತೋಡಿಕೊಳ್ಳುತ್ತಿದ್ದರು.
ಅಭಿಮನ್ಯು, ಅಕ್ಷರ ಇಬ್ಬರು ಎಲ್ಲರಂತೆ ದೇವರಿಗೆ ನಮಿಸಿ ಪೂಜೆ ಸಲ್ಲಿಸಿ ದೇವಾಲಯದ ಆವರಣದಲ್ಲಿ ಒಂದಷ್ಟು ಹೊತ್ತು ಕುಳಿತು ಹೊರ ಬಂದರು.
ಅಕ್ಷರ, ತುಂಬಾ ದಿನಗಳಿಂದ ನನ್ನ ಅಮ್ಮನ ನೋಡ್ಬೇಕೂಂತ ಆಸೆ ಪಡ್ತಾ ಇದ್ದೆಯಲ್ಲ.
ಇವತ್ತು ಬಾ ಮನೆಗೆ ಕರ್ಕೊಂಡೋಗ್ತಿನಿ.
ಅಮ್ಮ ನಿನ್ನ ಬಗ್ಗೆ ತುಂಬಾ ಅಭಿಮಾನ ಇಟ್ಟುಕೊಂಡಿದ್ದಾರೆ ಅಂದ ಅಭಿಮನ್ಯು ಅಕ್ಷರಳನ್ನು ಮನೆಗೆ ಕರೆದೊಯ್ದ.
ಪುಟ್ಟದಾದ ಒಂದು ಮನೆ.
ಮನೆ ತುಂಬಾ ಸಣ್ಣದಾಗಿದ್ದರೂ ವಾತ್ಸಲ್ಯ ತುಂಬಾ ಶ್ರದ್ಧೆಯಿಂದ ಮನೆಯನ್ನು ಅಚ್ಚುಕಟ್ಟಾಗಿ ಇಟ್ಟಿದ್ದರು.
ಮನೆಯ ಅಂಗಳದ ಮುಂಭಾಗದಲ್ಲಿ ತುಂಬಾ ಶ್ರದ್ಧೆಯಿಂದ ಬೆಳೆಸಿದ ಹೂ ತೋಟದಲ್ಲಿ ಗಿಡಗಳೆಲ್ಲ ಹೂ ಬಿಟ್ಟು ಗಮ್ಮೆನ್ನುತ್ತಿದ್ದವು.
ಪುಟ್ಟದಾದ ಹೂ ತೋಟ ಆ ಮನೆಗೊಂದು ಮೆರಗು ನೀಡುತಿತ್ತು.
ಮನೆಯ ಅಂಗಳದಲ್ಲಿದ್ದಲ್ಲಿಯೇ ನಿಂತಿದ್ದ ವಾತ್ಸಲ್ಯ ಇಬ್ಬರನ್ನು ಮನೆಯೊಳಗೆ ಕರೆದೊಯ್ದರು.
ಮನೆಯೊಳಗೆ ಕಾಲಿಡುತ್ತಿದ್ದಂತೆ ಅಕ್ಷರ ವಾತ್ಸಲ್ಯ ಅವರ ಪಾದಮುಟ್ಟಿ ನಮಸ್ಕರಿಸಿ ಆಶೀರ್ವಾದ ಮಾಡಿ ಎಂದು ಕೇಳಿಕೊಂಡಳು.
ವಾತ್ಸಲ್ಯ ಒಂದು ಕ್ಷಣ ಆಘಾತಕ್ಕೆ ಒಳಗಾಗಿ ಚೇತರಿಸಿಕೊಂಡು ಆಕೆಯನ್ನು ಎಬ್ಬಿಸಿ ನೂರು ಕಾಲ ಸುಖವಾಗಿ ಬಾಳಮ್ಮ ಎಂದು ಹರಸಿದರು.
ಅಕ್ಷರ ತನ್ನ ಕಾಲಿಗೆ ಬಿದ್ದದ್ದು ವಾತ್ಸಲ್ಯ ಅವರಿಗೆ ಇರಿಸು ಮುರಿಸಾಯಿತು.
ಅಗರ್ಭ ಶ್ರೀಮಂತ ಮನೆತನದ ಹೆಣ್ಣು ಮಗಳು ನನ್ನ ಕಾಲಿಗೆ ಬಿದ್ದುಬಿಟ್ಟಳಲ್ಲ?
ನಾನೇ ಅವಳ ಕಾಲು ಹಿಡ್ಕೋ ಬೇಕು.
ಅಂತದರಲ್ಲಿ ಯಾವುದೇ ಸಂಕೋಚವಿಲ್ಲದೆ ಕಾಲು ಹಿಡಿದು ಆಶೀರ್ವಾದ ಮಾಡುವಂತೆ ಕೇಳಿಕೊಂಡಳಲ್ಲ.!
ಎಂಥಾ ದೊಡ್ಡ ಗುಣ ಅವಳದ್ದು!
ಹುಡುಗಿ ಎಲ್ಲೇ ಇದ್ದರೂ ಸುಖವಾಗಿ ಬಾಳುತ್ತಾಳೆ.
ಅಂತಹ ಒಂದು ವಿನಯ ಆಕೆಯಲ್ಲಿದೆ ಅಂದುಕೊಂಡರು.
ನೀನು ಈ ಬಡವರ ಮನೆಗೆ ಬರ್ತಿಯ ಅಂಥ ನಾನು ಕನಸು ಮನಸ್ಸಿನಲ್ಲಿಯೂ ಎಣಿಸಿರಲಿಲ್ಲ.
ನಿಂದು ತುಂಬಾ ದೊಡ್ಡ ಗುಣ ಅಮ್ಮ.
ಶ್ರೀಮಂತ ಮನೆಯಲ್ಲಿ ಹುಟ್ಟಿದ್ರೂ ಒಂದು ಚೂರು ಅಹಂ ಇಲ್ಲ.
ನೀನು ಎಲ್ಲೇ ಇದ್ರೂ ಸುಖವಾಗಿತಿಯ.
ಬಡವರ ಮನೆ.
ವ್ಯವಸ್ಥೆ ಅಷ್ಟೊಂದು ಅಚ್ಚುಕಟ್ಟಾಗಿಲ್ಲ.
ಬೇಸರ ಮಾಡ್ಕೋ ಬೇಡ.
ಇಬ್ಬರು ಮಾತಾಡ್ತಾ ಇರಿ.
ನಾನೋಗಿ ತಿಂಡಿ ತರ್ತೇನೆ ಎಂದು ವಾತ್ಸಲ್ಯ ಅಡುಗೆ ಮನೆಯ ಕಡೆಗೆ ನಡೆದರು.
ವಾತ್ಸಲ್ಯ ಅಡುಗೆ ಮನೆಯ ಕಡೆಗೆ ಹೋಗುತ್ತಿದ್ದಂತೆ ಅಭಿಮನ್ಯು ಅಕ್ಷರಳಿಗೆ ತಿವಿದು ನೀನ್ಯಾಕೆ ಅಮ್ಮನ ಕಾಲಿಗೆ ಬೀಳೋದಕ್ಕೆ ಹೋದೆ.
ನಾನೇನಾದ್ರು ಹೇಳಿದ್ನಾ?
ತುಸು ಅಸಮಾಧಾನದಿಂದ ಕೇಳಿದ.
ನಿನ್ಗೆಲ್ಲ ಅದು ಅರ್ಥವಾಗೋಲ್ಲ.
ನಿನ್ನಮ್ಮ ನಾಳೆ ದಿನ ನನ್ಗೆ ಅತ್ತೆ ಆಗುವವರು.
ಅದ್ಕೆ ಇವಾಗ್ಲೇ ಪೂಸಿ ಹೊಡ್ದು ಇಟ್ಕೋಬೇಕು ಎಂದು ಅಭಿಮನ್ಯುವಿನ ಕಿವಿಯ ಬಳಿ ಪಿಸುಗುಟ್ಟಿದಳು.
ನೀನು ಅಂದುಕೊಂಡತ್ತಿಲ್ಲ.
ಬಹಳ ಹುಷಾರಿದ್ದೀಯ… ಎಂದು ಆಕೆಯನ್ನು ಬರಸೆಳೆದು ಮುತ್ತಿಕ್ಕಿದ್ದ.
ತೋಳಿಂದ ಹಿತವಾಗಿ ಬಳಸಿ ನೀಡಿದ ಚುಂಬನ ಆಕೆಗೆ ಖುಷಿ ನೀಡಿತ್ತಾದರೂ ವಾತ್ಸಲ್ಯ ಎಲ್ಲಿ ನೋಡಿಬಿಡುತ್ತಾರೋ ಎಂಬ ಭಯದಿಂದ ದೂರ ಸರಿದು ಕೂತಳು.
ನಿನ್ಗೆ ಬುದ್ಧಿ ಇಲ್ವ?
ಅಮ್ಮ ನೋಡಿದ್ರೆ ಏನು ಗತಿ?
ನನ್ನ ಹತ್ರ ಬರ್ಬೇಡ ಎಂದು ದೂರದಲ್ಲಿ ಕುಳಿತು ಗೊಣಗಿಕೊಂಡಳು.
ವಾತ್ಸಲ್ಯ ಅಕ್ಕಿ ರೊಟ್ಟಿ ತಂದು ಇಬ್ಬರ ಮುಂದಿಟ್ಟರು.
ಇಬ್ಬರು ಒಟ್ಟಿಗೆ ತಿಂಡಿ ಮುಗಿಸಿ ಒಂದೆರಡು ತಾಸು ಮನೆಯಲ್ಲಿಯೇ ಕಳೆದು ಮಡಿಕೇರಿ ನಗರದ ಕಡೆಗೆ ನಡೆದರು.
ನಗರ ಪ್ರವೇಶಿಸುತ್ತಿದ್ದಂತೆ ಒಂದು ದಿನನಾದ್ರೂ ನೀನು ಅವಳಿಗೇನಾದ್ರೂ ಗಿಫ್ಟ್ ಕೊಟ್ಟಿದ್ದೀಯ?
ಎಂದು ಅಮ್ಮ ಕೇಳಿದ ಪ್ರಶ್ನೆ ಅಭಿಮನ್ಯುವಿಗೆ ನೆನಪಿಗೆ ಬಂದು ಆಕೆಯನ್ನು ನೇರವಾಗಿ ಗಿಫ್ಟ್‌ಸೆಂಟರ್‌ವೊಂದಕ್ಕೆ ಕರೆದೊಯ್ದು ಆಕೆ ತುಂಬಾ ಇಷ್ಟ ಪಡುವ ಟೆಡ್ಡಿಬೇಸ್‌ಗಳನ್ನು ಕೊಡಿಸಿದ.
ಸಾಲದು ಎಂಬಂತೆ ಶ್ವೇತವರ್ಣದ ಚೂಡಿದಾರ್‌ವೊಂದನ್ನು ಉಡುಗೋರೆಯಾಗಿ ನೀಡಿ ನೆಮ್ಮದಿಯ ನಿಟ್ಟುಸಿರು ಬಿಟ್ಟ.
ನಗರದಲ್ಲಿ ಗೆಳೆಯರಾದ ರಾಹುಲ್, ಸಂಜಯ್, ಅರುಣ ಹಾಗೂ ಪುರುಷೋತ್ತಮ್ ಅವರೊಂದಿಗೆ ಇಬ್ಬರು ಜೊತೆ ಸೇರಿಕೊಂಡು ರಾಜಾಸೀಟ್ ಕಡೆಗೆ ನಡೆದರು.
ರಾಜಾಸೀಟ್‌ನಲ್ಲಿ ಎಲ್ಲರು ಐಸ್‌ಕ್ರೀಂ ತಿನ್ನುತ್ತಾ ಪ್ರಕೃತಿ ಸೌಂದರ್ಯವನ್ನು ಸವಿಯುತ್ತಾ ಕಾಲ ಕಳೆದರು.
ನೀವಿಬ್ಬರು ಹೀಗೆ ಜೀವನಪೂರ್ತಿ ಸುತ್ತಾಡುತ್ತಲೇ ಇರ್ತೀರಾ?
ಅಥವಾ ನಮ್ಗೇನಾದ್ರು ಊಟ ಹಾಕಿಸೋದಕ್ಕೆ ಮನಸ್ಸು ಮಾಡಿದ್ರಾ?
ರಾಹುಲ್ ಮದುವೆ ಪ್ರಸ್ತಾಪ ಮುಂದಿಟ್ಟ.
ನಾವಿಬ್ರು ಹೀಗೆ ಒಟ್ಟಿಗೆ ಓಡಾಡ್ಕೊಂಡಿರೋದನ್ನ ನೋಡಿ ನಿನ್ಗೆ ಹೊಟ್ಟೆ‌ಉರಿ ಪ್ರಾರಂಭವಾಗಿರಬೇಕು.
ಅದ್ಕೆ ಮದ್ವೆ ವಿಚಾರ ಎತ್ತುತ್ತಿದ್ದೀಯ.
ಇನ್ನೊಂದೆರಡು ವರ್ಷ ನಮ್ಮನ್ನ ಸುಮ್ನೆ ಬಿಟ್ಬಿಡಿ.
ನಂತರ ಮದ್ವೆ ವಿಚಾರ ಮಾತಾಡೋಣ ಅಭಿಮನ್ಯು ಮದುವೆ ವಿಚಾರವನ್ನು ನಯವಾಗಿ ತಿರಸ್ಕರಿಸಿದ.
ನಾವೇನೋ ಸುಮ್ನೆ ಇರ್ಲಿಕ್ಕೆ ಬಿಡ್ತಿವಿ.
ಆದ್ರೆ ಅಕ್ಷರಳ ಅಪ್ಪ ಸುಮ್ನೆ ಇರೋದಕ್ಕೆ ಬಿಡ್ತಾರ?
ಅವಳಿಗೆ ಒಳ್ಳೆಯ ಹುಡುಗನನ್ನು ನೋಡಿ ಗಂಟು ಹಾಕಿಸಿ ಬಿಡ್ತಾರೆ.
ನಂತರ ನಿನ್ಗೆ ವಿರಹ ವೇದನೆಯೇ ಗತಿ.
ಹಾಗೊಂದ್ವೇಳೆ ಏನಾದ್ರು ಆದರೆ ನಿನ್ಗೆ ಆಗ ನೋವಿನ ಅನುಭವ ಆಗುತ್ತೆ.
ಎಲ್ಲಾ ದಿನಗಳು ಹೀಗೆಯೇ ಇರೋದಿಲ್ಲ.
ಆದಷ್ಟು ಬೇಗ ಮದ್ವೆ ಮಾಡ್ಕೊಳ್ಳೋದಕ್ಕೆ ಯೋಚ್ನೆ ಮಾಡು ಗೆಳೆಯನನ್ನು ಎಚ್ಚರಿಸುವ ಕೆಲಸ ಮಾಡಿದ.
ಆ ವಿಷಯವೆಲ್ಲ ಬಿಟ್ಟಾಕು.
ಅದೆಲ್ಲ ಒಂದು ದೊಡ್ಡ ವಿಚಾರನಾ?
ಜೀವನದಲ್ಲಿ ನಾನು ಎಷ್ಟೊಂದು ಹುಡುಗಿಯರನ್ನ ನೋಡಿಲ್ಲ.
ಹೇಳು?ಪ್ರೀತಿ, ಪ್ರೇಮ ಏನು ನನ್ಗೆ ಹೊಸತಾ?
ಅಕ್ಷರ ಕೈ ಕೊಟ್ರೆ ನಾಳೆನೇ ಇನ್ನೊಂದು ಲವ್ ಪ್ರಾರಂಭ.
ನೀನೇನು ಅದರ ಬಗ್ಗೆ ಚಿಂತೆ ಮಾಡ್ಕೋಬೇಡ.
ನನ್ಗೆ ಇಲ್ಲದ ಚಿಂತೆ ನಿನ್ಗೆ ಯಾಕೆ ಹುಟ್ಟು ಹಬ್ಬದ ದಿನದಂದೂ ಕೂಡ ಅಕ್ಷರಳನ್ನು ರೇಗಿಸದೆ ಸುಮ್ಮನಿರಲು ಅಭಿಮನ್ಯುವಿನಿಂದ ಸಾಧ್ಯವಾಗಲಿಲ್ಲ.
ಇಂತಹ ಒಂದು ಸಣ್ಣ ಮಾತು ಕೂಡ ಸಾಕು ಆಕೆ ರೇಗಾಡಲು.
ಪ್ರೀತಿಯಲ್ಲಿ ಒಂದಿಷ್ಟು ಏರುಪೇರಾದರೂ ಆಕೆ ಸಹಿಸುವುದಿಲ್ಲ.
ಇವೆಲ್ಲವನ್ನೂ ಚೆನ್ನಾಗಿ ಬಲ್ಲ ಅಭಿಮನ್ಯು ಆಕೆಯನ್ನು ಆಗಿಂದಾಗೆ ರೇಗಿಸಿ ಮಜಾ ತೆಗೆದುಕೊಳ್ಳುತ್ತಿದ್ದ.
ಅಭಿಮನ್ಯುವಿನ ಮಾತು ಆಕೆಯಲ್ಲಿ ಕೋಪ ಉಕ್ಕಿ ಬರುವಂತೆ ಮಾಡಿತು.
ಆದರೆ, ಹುಟ್ಟು ಹಬ್ಬವಾಗಿದ್ದರಿಂದ ಹೆಚ್ಚು ಕೋಪ ತೋರ್ಪಡಿಸಲು ಮುಂದಾಗಲಿಲ್ಲ.
ಯಾರ್ಯಾರ ಮನಸ್ಸಲ್ಲಿ ಏನೇನಿದೆ ಅಂಥ ಈಗ ಗೊತ್ತಾಗ್ತಾ ಇದೆ.
ನೀನು ನನ್ನ ಪ್ರೀತಿ ಮಾಡ್ತಾ ಇರೋದು ಕೇವಲ ಟೈಂಪಾಸ್‌ಗೋಸ್ಕರ.
ನಿನ್ನ ಪ್ರೀತಿ ಮಾಡಿದ್ದಕ್ಕೆ ಚಪ್ಲಿ ತಕ್ಕೊಂಡು ಹೊಡ್ಕೋ ಬೇಕು ಎಂದು ಕೋಪಗೊಂಡು ಮುಖವನ್ನು ಅಭಿಮನ್ಯುವಿಗೆ ವಿರುದ್ಧ ದಿಕ್ಕಿನಲ್ಲಿ ತಿರುಗಿಸಿ ಕುಳಿತಳು.
ಇನ್ನೂ ಯಾಕೆ ತಡ, ಬೇಗ ಚಪ್ಲಿ ತಕ್ಕೊಂಡು ಹೊಡ್ಕೋ.
ನುಡಿದಂತೆ ನಡೆಯಬೇಕು ಮತ್ತೆ ರೇಗಿಸಿದ.
ನಾನ್ಯಾಕೆ ಹೊಡ್ಕೋ ಬೇಕು.
ನನ್ಗೆ ಮೋಸ ಮಾಡ್ತಾ ಇದ್ದಾರಲ್ಲ ಅವರಿಗೆ ಹೊಡಿಬೇಕು.
ಅಭಿಮನ್ಯುವಿನ ಮುಖ ನೋಡದೆ ಉತ್ತರಿಸಿದಳು.
ಮುಖಗಂಟಿಕ್ಕಿಕೊಂಡು ಕೂತಿದ್ದ ಅಕ್ಷರಳ ಎದುರು ಅಭಿಮನ್ಯು ಮಂಡಿಯೂರಿ ತಲೆಬಾಗಿ ಎಷ್ಟು ಬೇಕೋ ಅಷ್ಟು ಹೊಡ್ಕೋ.
ತಡ ಮಾಡ್ಬೇಡ.
ನನ್ಗೆ ಕಾಯೋದು ಅಂದ್ರೆ ಆಗೋದಿಲ್ಲ ಎಂದು ಆಕೆಯ ಎದುರು ಒಂದೆರಡು ಕ್ಷಣ ತಲೆ ಬಾಗಿಸಿ ನಿಂತ.
ಅಕ್ಷರ ಏನು ಹೇಳದೆ, ಏನೂ ಮಾಡದೆ ಸುಮ್ಮನೆ ಕುಳಿತುಬಿಟ್ಟಳು.
ಅಭಿಮನ್ಯು, ಸಾಕು ಸುಮ್ನಿರೋ.
ಅವಳನ್ನ ಎಷ್ಟೂಂತ ಗೋಳೊಯ್ದುಕೊಳ್ತಿಯ?
ನಿನ್ನ ಮಾತೆಲ್ಲ ನಿಜ ಅಂದ್ಕೊಂಡು ಕೋಪಮಾಡ್ಕೊಂಡು ಈಗಾಗಲ್ಲೇ ಮುಖ ಕೆಂಪಾಗಿದೆ.
ನೀನು ಇನ್ನೊಂದೆರಡು ಮಾತು ಆಡಿದ್ರೆ ಕಣ್ಣೀರಿನ ಹೊಳೆಯನ್ನೇ ಹರಿಸಿ ಬಿಡ್ತಾಳೆ ಸಂಜಯ್ ಪರಿಸ್ಥಿತಿ ತಿಳಿಗೊಳಿಸುವ ಪ್ರಯತ್ನ ಮಾಡಿದ.
ನಾನೇನು ಕೋಪ ಮಾಡ್ಕೊಂಡಿಲ್ಲ.
ಆ ಕೋತಿ ನನ್ನ ಹೀಗೆ ದಿನಾ ರೇಗಿಸ್ತನೇ ಇತಾನೆ.
ಯಾವುದೇ ವಿಚಾರವಾದ್ರು ಕೂಡ ಅದನ್ನು ಲಘುವಾಗಿ ತಗೊಂಡು ತಮಾಷೆ ಮಾಡೋದು, ನನ್ನ ಕೆಣಕೋದು ಅಂದ್ರೆ ಅವನಿಗೆ ಎಲ್ಲಿಲ್ಲದ ಆನಂದ.
ಏನೇ ಆದ್ರೂ ನನ್ಗೆ ಕೈಕೊಡೊಲ್ಲ ಅಂಥ ಭರವಸೆ ಇದೆ .
ಅಕ್ಷರಳಿಗೆ ಅಭಿಮನ್ಯುವಿನ ಬಗ್ಗೆ ಮನದಲ್ಲಿ ಸಣ್ಣದೊಂದು ಅನುಮಾನ ಸುಳಿದಾಡುತ್ತಿದ್ದರು ತೋರ್ಪಡಿಸುವ ಪ್ರಯತ್ನ ಮಾಡಲಿಲ್ಲ.
ನೋಡಿದ್ರ…?ನನ್ನವಳು ಎಂತವಳು ಅಂಥ?
ಏನೇ ಹೇಳಿದ್ರೂ ನನ್ಮೇಲೆ ಇರೋ ಪ್ರೀತಿ ಒಂದುಚೂರು ಕೂಡ ಕಡಿಮೆಯಾಗೋದಿಲ್ಲ ಎಂದು ಹೊಗಳಿ, ಕುಳಿತಿದ್ದ ಆಕೆಯನ್ನು ಮೇಲೆತ್ತಿ ಒಂದೆರಡು ಸುತ್ತು ನಿಂತಲ್ಲೇ ಗಿರ್ರನೆ ಸುತ್ತಿಸಿ ಕೆಳಗಿಳಿಸಿ ತಲೆ ಸುತ್ತುತ್ತಾ ಇದೆಯಾ?ಎಂದು ಕೇಳಿ ಆಕೆಯನ್ನು ಅಪ್ಪಿಕೊಂಡು ಚುಂಬಿಸಿದ.
ಛೀ…, ಎಲ್ಲರ ಮುಂದೆ.
ನಾಚ್ಕೇ ಆಗೋದಿಲ್ವ?
ನಾಚಿನೀರಾದ ಅಕ್ಷರ ತನ್ನೆರಡು ಕೈಗಳಿಂದ ಮುಖ ಮುಚ್ಚಿಕೊಂಡಳು.
ಕಣ್ತೆರೆದು ನೋಡುವಷ್ಟರಲ್ಲಿ ಅಭಿಮನ್ಯು ಅಲ್ಲಿರಲಿಲ್ಲ.
ದೂರದಲ್ಲಿ ನಿಂತು ಆಕೆಯನ್ನು ನೋಡುತ್ತಾ ನಗುತ್ತಿದ್ದ.
ಅಭಿಮನ್ಯುವನ್ನು ರಾಜಾಸೀಟ್‌ನ ಮೂಲೆ ಮೂಲೆಯಲ್ಲಿ ಬೆನ್ನಟ್ಟಿಕೊಂಡು ಓಡಿದಳು.
ಆಕೆಯನ್ನು ಹಿಂಬಾಲಿಸಿಕೊಂಡು ಉಳಿದ ಸ್ನೇಹಿತರು ಓಡಿದರು.
ಓಡಿ, ಓಡಿ ಸುಸ್ತಾದ ಅಭಿಮನ್ಯು ಪುನಃ ಇದ್ದಲ್ಲಿಗೆ ಬಂದು ಕುಳಿತುಕೊಂಡ.
ಯಾರೂ ಕೂಡ ಸೋಮಾರಿಗಳಾಗಿ ಬದುಕಬಾರದು.
ಅದ್ಕೋಸ್ಕರ ಎಲ್ಲರನ್ನು ಓಡಿಸಿದೆ.
ಜೊತೆಗೆ ನಾನೂ ಓಡ್ದೆ ಎದುಸಿರು ಬಿಡುತ್ತಾ ಹೇಳಿದ.
ನಿನ್ನಜ್ಜಿ ಪಿಂಡ.
ಮಾಡ್ಬಾರದನ್ನೆಲ್ಲ ಮಾಡಿ ಕಳ್ಳನ ತರ ಓಡ್ತಿಯಲ್ಲ ಎಂದು ಅಕ್ಷರ ಅಭಿಮನ್ಯುವಿನ ಬೆನ್ನಿಗೆ ನಾಲ್ಕು ಗುದ್ದು ಗುದ್ದಿದಳು.
ಬೆಳಗ್ಗಿನಿಂದ ಮಧ್ಯಾಹ್ನ ತನಕ ರಾಜಾಸೀಟ್‌ನಲ್ಲಿ ಕಾಲ ಕಳೆದು ಅಭಿಮನ್ಯುವಿನ ಬರ್ತ್‌ಡೇ ಪಾರ್ಟಿಗೆ ಎಲ್ಲರು ತೆರಳಿದರು.
ಗೆಳೆಯರೆಲ್ಲ ಮಧ್ಯಾಹ್ನವಾದ್ದರಿಂದ ಬಿಯರ್ ಬಾಟಲಿಗೆ ಸಂತೃಪ್ತಿ ಹೊಂದಿದರು.
ರಾತ್ರಿಯಾಗಿದ್ದರೆ ಬಿಯರ್ ಮುಟ್ಟಿ ನೋಡುವವರಲ್ಲ.
ರಾತ್ರಿ ಹಾಟ್ ಡ್ರಿಂಕ್ಸೇ ಬೇಕು.
ಅಕ್ಷರ ಜೊತೆಗಿರೋದರಿಂದ ಅಭಿಮನ್ಯುವಿಗೆ ಕುಡಿಯೋದಕ್ಕೆ ಸಾಧ್ಯವಾಗಲಿಲ್ಲ.
ಅಕ್ಷರ, ಅಭಿಮನ್ಯು ಇಬ್ಬರು ಹ್ಯಾಪಿ ಕೂಲ್ ಡ್ರಿಂಕ್ಸ್ ಕುಡಿದರು.
ಅಕ್ಷರ ಹ್ಯಾಪಿ ಕೂಲ್ ಡ್ರಿಂಕ್ಸ್ ಕುಡಿದು ಹ್ಯಾಪಿಯಾಗಿದ್ದಳು.
ಆದರೆ, ಅಭಿಮನ್ಯು ಆ ಬಿಯರ್ ಬಾಟಲಿಯನ್ನೇ ನೋಡುತ್ತಾ ಕೂಲ್‌ಡ್ರಿಂಕ್ಸ್‌ಅನ್ನೇ ಬಿಯರ್ ಎಂದು ನೆನೆದು ಕುಡಿಯತೊಡಗಿದ.
ಗೆಳೆಯರೆಲ್ಲ ಊಟ ಮುಗಿಸಿ ಮನೆಯ ಹಾದಿ ಹಿಡಿದರು.
ಆದರೆ ಅಕ್ಷರಳಿಗೆ ಇಷ್ಟೊಂದು ಬೇಗ ಮನೆಗೆ ಹೋಗುವ ಹಾಗಿಲ್ಲ.
ಕಚೇರಿಗೆ ಹೊಗ್ತೇನೆ ಅಂತ ಹೇಳಿ ಬೆಳಗ್ಗೆ ಮನೆಯಿಂದ ಹೊರಟ್ಟಿದ್ದಳು.
ಮಧ್ಯಾಹ್ನನೇ ಮನೆಗೆ ಹೋದರೆ ಮನೆಯಲ್ಲಿ ಸಂಶಯ ಪಡೋದು ನಿಶ್ಚಿತ ಎಂದು ತಿಳಿದು ಸಂಜೆಯವರೆಗೂ ಅಭಿಮನ್ಯುವಿನೊಂದಿಗೆ ಅಲ್ಲಿ ಇಲ್ಲಿ ಸುತ್ತಾಡಿ ಕಾಲ ಕಳೆದಳು.
ಸಂಜೆಯಾಗುತ್ತಿದ್ದಂತೆ ಮತ್ತೊಮ್ಮೆ ರಾಜಾಸೀಟ್‌ಗೆ ತೆರಳಿ ಸಂಜೆಯ ಸವಿಯನ್ನು ಸವಿದು ಮನೆಗೆ ಹಿಂತಿರುಗಿದಳು.
ಮೂರು ದಿನಗಳ ರಜೆಯ ಬಳಿಕ ಅಕ್ಷರ ಕಚೇರಿಗೆ ಕಾಲಿಟ್ಟಳು.
ಕಚೇರಿಯಲ್ಲಿ ಎಂದಿನಂತೆ ವಾತಾವರಣ ಇರಲಿಲ್ಲ.
ಎಲ್ಲರು ಆಕೆಯನ್ನು ನೋಡುವ ದೃಷ್ಟಿಕೋನ ಬದಲಾಗಿತ್ತು.
ಎಲ್ಲರು ಆಕೆಯನ್ನು ಸಂತೈಸುವ ರೀತಿಯಲ್ಲಿ ನೋಡಿದರು.
ಹಾಜರಿ ಪುಸ್ತಕಕ್ಕೆ ಸಹಿ ಹಾಕಿ ಟೇಬಲ್ ಮೇಲಿದ್ದ ಪತ್ರವೊಂದನ್ನು ನೋಡಿ ಸಿಡಿಲು ಬಡಿದಂತಾಯಿತು.
ಅದು ವರ್ಗಾವಣೆಯ ಪತ್ರ.
ಆಕೆಗೆ ಮೈಸೂರಿಗೆ ವರ್ಗಾವಣೆಯಾಗಿತ್ತು. 
ಛೇ. . , ಒಳ್ಳೆಯ ಸಮಯದಲ್ಲಿಯೇ ಹಾಳಾದ ಸರಕಾರ ವರ್ಗಾವಣೆ ಮಾಡ್ಬೇಕಾ?
ಮನೆಯವರನ್ನು ಬಿಟ್ಟು ಮೈಸೂರಲ್ಲಿ ಹೇಗೆ ದಿನ ಕಳೆಯೋದು?
ಅಭಿಮನ್ಯುವನ್ನು ಒಂದು ದಿನ ಕೂಡ ನೋಡದೆ ನನ್ನಿಂದ ಇರೋದಕ್ಕೆ ಸಾಧ್ಯವಿಲ್ಲ.
ಇನ್ನು ತಿಂಗಳುಗಟ್ಟಲೇ ಇರೋದು ಅಂದರೆ ಜೈಲು ಶಿಕ್ಷೆ ಅನುಭವಿಸಿದಂತೆಯೇ ಸರಿ.
ಈ ಹಾಳಾದ ಸರಕಾರಿ ಕೆಲಸನೇ ಹೀಗೆ.
ಉದ್ಯೋಗ ಅಭದ್ರತೆ ಇಲ್ಲ ಅನ್ನೋದೊಂದನ್ನು ಬಿಟ್ರೆ ಉಳಿದೆಲ್ಲ ವಿಚಾರದಲ್ಲೂ ನರಕವೇ.
ಉದ್ಯೋಗ ಅಭದ್ರತೆ ಇದ್ದರೂ ಖಾಸಗಿ ಕಂಪೆನಿಯೇ ಮೇಲು ಅಂದುಕೊಂಡು ಸರಕಾರದ ವರ್ಗಾವಣೆ ನೀತಿಯ ವಿರುದ್ಧ ಮನದೊಳಗೆ ಕಿಡಿಕಾರಿದಳು.
ಮನಸ್ಸು ಆಘಾತಕ್ಕೆ ಒಳಗಾಯಿತು.
ಕಚೇರಿಯಲ್ಲಿ ದಿನವಿಡೀ ಅರೆಮನಸ್ಸಿನಿಂದಲೇ ಕೆಲಸ ಮಾಡಿ ಸಂಜೆ ರಾಜಾಸೀಟ್‌ನಲ್ಲಿ ಕಾಯ್ದು ಕುಳಿತ್ತಿದ್ದ ಅಭಿಮನ್ಯುವನ್ನೂ ಸಹ ಭೇಟಿಯಾಗದೆ ನೇರ ಮನೆಯ ಕಡೆಗೆ ನಡೆದಳು.
ಮನೆಗೆ ತೆರಳಿದ ಅಕ್ಷರ ವರ್ಗಾವಣೆ ವಿಷಯ ತೆರೆದಿಟ್ಟಳು.
ಮಗಳನ್ನು ಮೈಸೂರಿಗೆ ಕಳುಹಿಸಿಕೊಡಲು ರಾಜಾಶೇಖರ್, ಲೀಲಾವತಿ ಸುತರಾಂ ಒಪ್ಪಲಿಲ್ಲ.
ಮಗಳ ಬಗ್ಗೆ ವಿಶೇಷವಾದ ಅಕ್ಕರೆ ಅವರಿಬ್ಬರಲ್ಲಿ ಇತ್ತು.
ಇರೋ ಒಬ್ಬ ಮಗ ಬೆಂಗಳೂರು ಸೇರಿಕೊಂಡಿದ್ದಾನೆ.
ಮಗಳಾದರೂ ಮನೆಯಲ್ಲಿ ಇರಲಿ.
ನಮ್ಮ ದುಃಖವೂ ದೂರವಾಗಲಿ ಎಂಬುದು ಅವರ ಹಂಬಲ.
ಆದರೆ, ಅಕ್ಷರ ಮೈಸೂರಿಗೆ ಹೊರಡಲು ಅಣಿಯಾಗುತ್ತಿರುವುದು ಅವರಿಗೆ ಹಿಡಿಸಲಿಲ್ಲ.
ನೀನು ಯಾರಿಗೋಸ್ಕರ ದುಡಿತಾ ಇದ್ದೀಯ?
ನಿನ್ಗೆ ಏನು ಕಮ್ಮಿ ಮಾಡಿದ್ದೀವಿ ಅಂಥ ದುಡಿತಾ ಇದ್ದೀಯ?
ಮೂರು ತಲೆಮಾರು ಕೂತು ತಿನ್ನುವಷ್ಟು ಆಸ್ತಿ ಕೂಡಿಟ್ಟಿದ್ದೇನೆ.
ಇಷ್ಟೊಂದು ಆಸ್ತಿ, ಅಂತಸ್ತು ಯಾರಿಗೋಸ್ಕರ ಮಾಡಿಟ್ಟಿದ್ದು?
ಮಕ್ಕಳಿಗೋಸ್ಕರ ತಾನೆ.
ನೀವಿಬ್ರು ಕೆಲ್ಸ, ಕೆಲ್ಸ ಅಂಥ ಸಾಯ್ತಾ ಇದ್ದೀರ.
ನೆಮ್ಮದಿ ಇಲ್ಲದ ಕೆಲಸ ಯಾರಿಗೆ ಬೇಕು?
ಕೆಲಸಕ್ಕೆ ರಾಜೀನಾಮೆ ಕೊಟ್ಟು ಮನೆಯಲ್ಲಿ ಕೂತಿರು.
ನಮ್ಮ ಬಗ್ಗೆ ಗೌರವ ಇದ್ರೆ ನಮ್ಮ ಮಾತು ಕೇಳು ರಾಜಶೇಖರ್ ಮಗಳ ಮನಸ್ಸು ಬದಲಾಗಲಿ ಎಂದು ಕೋಪ ತೋರ್ಪಡಿಸಿದರು.
ಹೌದು ಕಣಮ್ಮ.
ನಿಮ್ಮಪ್ಪ ಹೇಳ್ತಾ ಇರೋ ಮಾತಿನಲ್ಲಿ ಅರ್ಥವಿದೆ.
ನೀನು ಹೀಗೆ ದುಡಿತಾ ಇರೋದು ನೋಡಿದ್ರೆ ನಮ್ಗೆ ಕಣ್ಣೀರು ಬರುತ್ತೆ.
ಇನ್ನೇನು ಒಂದೆರಡು ವರ್ಷಗಳಲ್ಲಿ ನಿನ್ನ ಮದ್ವೆ ನಡೆದು ಹೋಗುತ್ತೆ.
ಅಲ್ಲಿಯವರೆಗಾದ್ರು ಮನೆಯಲ್ಲಿ ನಮ್ಮೊಂದಿಗೆ ಹಾಯಾಗಿ ದಿನ ಕಳೆಯಬಹುದಲ್ವ?
ಲೀಲಾವತಿ ಮಗಳನ್ನು ಪಕ್ಕದಲ್ಲಿ ಕೂರಿಸಿಕೊಂಡು ಅಕ್ಕರೆಯಿಂದ ಕೇಳಿದರು.
ಅಪ್ಪ, ಅಮ್ಮ ಹೇಳುವ ಮಾತಿನಲ್ಲಿ ಅರ್ಥವಿದೆ ಎಂದು ಆಕೆಗೆ ಅನ್ನಿಸದೆ ಇರಲಿಲ್ಲ.
ಆದರೆ, ಮುಂದಿನ ಭವಿಷ್ಯದ ಕಡೆಗೆ ನೋಡಿದಾಗ ಮೈಸೂರಿಗೆ ತೆರಳುವ ತನ್ನ ನಿರ್ಧಾರವೇ ಸರಿ ಅನ್ನಿಸಿತು.
ತನ್ನ ಜೀವನದಲ್ಲಿ ಅಭಿಮನ್ಯು ಬಾರದೆ ಇದ್ದಿದ್ದರೆ ಇಂತಹ ಪರಿಸ್ಥಿತಿಯಲ್ಲಿ ಅಪ್ಪ, ಅಮ್ಮ ಹೇಳಿದ ಹಾಗೆ ಕೆಲಸಕ್ಕೆ ರಾಜೀನಾಮೆ ನೀಡಿ ಮನೆಯಲ್ಲಿ ಇರಬಹುದಿತ್ತು.
ಆದರೆ, ಇಂದು ಪರಿಸ್ಥಿತಿ ಭಿನ್ನವಾಗಿದೆ.
ಒಂದ್ವೇಳೆ ಅಭಿಮನ್ಯುವಿನೊಂದಿಗೆ ವಿವಾಹವಾಗುವುದನ್ನು ಮನೆಯಲ್ಲಿ ಒಪ್ಪಿಕೊಳ್ಳುತ್ತಾರೋ ಇಲ್ಲವೋ ಗೊತ್ತಿಲ್ಲ.
ಒಂದ್ವೇಳೆ ವಿರೋಧದ ನಡುವೆ ವಿವಾಹವಾದರೆ ಮನೆಯಿಂದ ಯಾವುದೇ ಸಹಕಾರ ಸಿಗೋದಿಲ್ಲ.
ಆ ಸಂದರ್ಭ ನಮ್ಮಿಬ್ಬರ ಸಹಕಾರಕ್ಕೆ ಬರೋದು ಈ ಸರಕಾರಿ ಉದ್ಯೋಗ ಮಾತ್ರ.
ದುಡುಕಿ ಕೆಲಸಕ್ಕೆ ರಾಜೀನಾಮೆ ನೀಡುವ ಮನಸ್ಸು ನೀಡಬೇಡ ದೇವರೇ ಎಂದು ಅಕ್ಷರ ದೇವರಲ್ಲಿ ಪ್ರಾರ್ಥಿಸಿದಳು.
ಇನ್ನೂ ಏನು ಯೋಚ್ನೆ ಮಾಡ್ಕೊಂಡು ಕೂತಿದ್ದೀಯ?
ನಾಳೆನೇ ಹೋಗಿ ಕೆಲ್ಸಕ್ಕೆ ರಾಜೀನಾಮೆ ಕೊಟ್ಟು ಬಾ.
ಜೀವನದಲ್ಲಿ ಕೆಲ್ಸಕ್ಕಿಂತ ನೆಮ್ಮದಿ ಮುಖ್ಯ ಅರ್ಥವಾಯ್ತಾ?… 
ನೀನೊಬ್ಬಳೇ ಹೋಗಿ ಮೈಸೂರಿನಲ್ಲಿ ನೆಲೆಸೋದು ನನ್ಗೆ ಸರಿ ಕಾಣಿಸ್ತಾ ಇಲ್ಲ.
ಅಲ್ಲಿ ಪರಿಚಯದವರೂ ಇಲ್ಲ.
ಅಲ್ಲಿನ ವಾತಾವರಣಕ್ಕೆ ಹೊಂದಿಕೊಂಡು ಹೇಗೆ ಬದುಕು ನಡೆಸ್ತೀಯ?
ನಿನ್ಗಂತೂ ಅದೆಲ್ಲ ಸರಿ ಹೋಗೋದಿಲ್ಲ.
ನಾಳೆ ಕಚೇರಿಗೆ ಹೋಗಿ ರಾಜೀನಾಮೆ ಕೊಟ್ಟು ಬಾ.
ಮನೆಯಲ್ಲಿ ಹಾಯಾಗಿರಬಹುದು.
ರಾಜಶೇಖರ್ ಮಗಳ ಮೇಲೆ ಮತ್ತೆ ಒತ್ತಡ ಹೇರುವ ಧಾಟಿಯಲ್ಲಿ ಸ್ವಲ್ಪ ಕಟುವಾಗಿಯೇ ಮಾತಾಡಿದರು.
ಅಕ್ಷರ ತನ್ನ ನಿರ್ಧಾರವನ್ನು ಮತ್ತಷ್ಟು ಗಟ್ಟಿ ಮಾಡಿಕೊಂಡಳು.
ಯಾವುದೇ ಕಾರಣಕ್ಕೂ ಕೆಲಸಕ್ಕೆ ರಾಜೀನಾಮೆ ಕೊಡೋದಿಲ್ಲ.
ಈ ವಿಚಾರದಲ್ಲಿ ಯಾವುದೇ ರಾಜಿ ಮಾಡಿಕೊಳ್ಳುವ ಅವಶ್ಯಕತೆ ಇಲ್ಲ ಎಂದು ನಿರ್ಧರಿಸಿದಳು.
ಈ ಕಾಲದಲ್ಲಿ ಸರಕಾರಿ ಕೆಲ್ಸ ಸಿಗೋದೇ ಕಷ್ಟ.
ಎಷ್ಟು ಕಷ್ಟಪಟ್ಟು ಕೆಲ್ಸ ಪಡ್ಕೊಂಡೆ ಅಂಥ ನಿಮ್ಗೇನಾದ್ರು ಗೊತ್ತಾ?
ಈಗ ಕೆಲ್ಸಕ್ಕೆ ರಾಜೀನಾಮೆ ಕೊಡ್ಬೇಕೂಂತ ಅಂದ್ರೆ ಎಷ್ಟು ನೋವಾಗುತ್ತೆ ಗೊತ್ತಾ?
ಮನೆಯಲ್ಲಿ ಒಂದೆರಡು ದಿನ ಕೂತ್ಕೋಬಹುದು.
ವರ್ಷವಿಡೀ ಕಾಲ ಕಳೆಯೋದಕ್ಕೆ ಸಾಧ್ಯನಾ?
ಮನೆ ಕೂಡ ಕಾರಾಗೃಹ ಅನ್ಸೋಕ್ಕೆ ಶುರು ಆಗಿಬಿಡುತ್ತೆ.
ಮನೆಯಲ್ಲಿ ಕೆಲ್ಸ ಇಲ್ದೆ ಕಾಲ ಕಳೆಯೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಈ ವಿಚಾರದಲ್ಲಿ ನೀವು ಬಲವಂತ ಮಾಡ್ಬೇಡಿ.
ನನ್ನ ಪಾಡಿಗೆ ನನ್ನ ಬಿಟ್ಬಿಡಿ.
ಮೈಸೂರಲ್ಲಿ ಯಾವುದಾದರು ಲೇಡಿಸ್ ಹಾಸ್ಟೆಲ್‌ನಲ್ಲಿ ಉಳ್ಕೊಳ್ತೇನೆ.
ಮೈಸೂರಲ್ಲಿ ಯಾವ ಹುಡುಗಿಯರು ಬದುಕುತ್ತಾ ಇಲ್ವ?
ಯಾವ ಸಮಸ್ಯೆ ಕೂಡ ಎದುರಾಗೋದಿಲ್ಲ.
ನೀವು ಯಾವುದಕ್ಕೂ ಭಯ ಪಡೋ ಅವಶ್ಯಕತೆ ಇಲ್ಲ ಎಂದು ಅಕ್ಷರ ಮೈಸೂರಿಗೆ ತೆರಳುವ ನಿರ್ಧಾರಕ್ಕೆ ಅಂಟಿಕುಳಿತುಕೊಂಡಳು.
ಮಗಳ ನಿರ್ಧಾರ ರಾಜಶೇಖರ್‌ಗೆ ಎಲ್ಲಿಲ್ಲದ ಕೋಪ ತರಿಸಿತು.
ಕೇಳಿದ್ಯಾ ಇವಳ ಮಾತನ್ನ.
ನಮ್ಮ ಮಾತನ್ನೇ ಧಿಕ್ಕರಿಸುವಷ್ಟರ ಮಟ್ಟಿಗೆ ಬೆಳೆದು ಬಿಟ್ಟಿದ್ದಾಳೆ.
ಅದ್ಕ್ಕೆ ಹಿರಿಯರು ಹೇಳಿದ್ದು: ‘ಮಕ್ಕಳನ್ನು ಮುದ್ದಿಸಿ ಬೆಳೆಸಬಾರದು.
ಹೊಡ್ದು ಬಡ್ಡು ಬೆಳೆಸಬೇಕು ಅಂಥ.
ಹೊಡ್ದು ಬೆಳೆಸಿದ್ರೆ ಹೀಗೆಲ್ಲ ಹೇಳ್ತಾ ಇರ್ಲಿಲ್ಲ.
ಇವಳಿಗೆ ಹೇಳಿ ಏನು ಸುಖ ಹೇಳು.
ತಪ್ಪೆಲ್ಲ ನಮ್ದೇ ಸಿಡುಕುತ್ತಾ ಸೋಫಾದಲ್ಲಿ ಕುಳಿತು ದವಡೆಗೆ ಕೈಕೊಟ್ಟು ಚಿಂತೆಯಲ್ಲಿ ಮುಳುಗಿದರು.
ಯಾಕೆ ನೀವಿಬ್ರು ಆಕಾಶನೇ ತಲೆಮೇಲೆ ಕಳಚಿ ಬಿದ್ದಂಗೆ ಮಾತಾಡ್ತಾ ಇದ್ದೀರ?
ನಾನು ಮೈಸೂರಿಗೆ ಹೋದ್ರೆ ಏನಾಗುತ್ತೆ?
ಒಂದೆರಡು ವರ್ಷ ಅಲ್ಲಿದ್ದು ಬರ್ತಿನಿ.
ಹೊಸ ಜಾಗ, ಹೊಸ ಜನ ಪರಿಚಯ ಆದಂತೆ ಆಗುತ್ತೆ.
ನಂತರ ನಿಮ್ಮಿಷ್ಟದಂತೆ ಮದ್ವೆಯಾಗಿ ಹೊರಟೋಗ್ತಿನಿ.
ನಿಮ್ಗೇನು ತೊಂದರೆ ಕೊಡೊಲ್ಲ.
ಏಕಾ‌ಏಕಿ ಕೆಲ್ಸ ಬಿಟ್ಟು ಮನೆಯಲ್ಲಿ ಕುತ್ಕೊಳ್ಲಿಕ್ಕೆ ನನ್ಗೆ ಇಷ್ಟ ಇಲ್ಲ.
ಒಳ್ಳೆಯ ಮನಸ್ಸಿನಿಂದ ಕಳುಹಿಸಿಕೊಡಿ ಕೈ ಮುಗಿದು ಕೇಳಿಕೊಂಡಳು.
ಮಗಳ ಮಾತು ಕೇಳೋದಕ್ಕೆ ರಾಜಶೇಖರ್ ತಯಾರಿರಲಿಲ್ಲ.
ಅವರಿಗೆ ಮಗಳು ದೂರದ ಊರಿಗೆ ಹೋದರೆ ಎಲ್ಲಿ ಕೈ ತಪ್ಪಿ ಹೋಗುತ್ತಾಳೋ ಎಂಬ ಭಯ.
ಇಲ್ಲಾದರೆ ಎಲ್ಲವನ್ನು ಗಮನಿಸಿಕೊಂಡು ಇರಬಹುದು.
ಆದರೆ ಮೈಸೂರಿನಲ್ಲಿ ಆಕೆಯನ್ನು ಗಮನಿಸೋದಕ್ಕೆ ಯಾರಿದ್ದಾರೆ?
ಹೊರಗೆ ಹೋದ ಹೆಣ್ಣು ಮಕ್ಕಳಿಗೆ ಅವರದೇ ಲೋಕ.
ಮನೆಗೆ ಬರುವಷ್ಟರೊಳಗೆ ವೇಷ ಭೂಷಣ ಬದಲಾಗಿ ಹೋಗಿರುತ್ತದೆ.
ಇನ್ನು ಏನೇನೋ ಬದಲಾಯಿಸಿಕೊಂಡು ಬರುತ್ತಾರೋ ಯಾರಿಗೆ ಗೊತ್ತು?
ಒಟ್ನಲ್ಲಿ ಹಳ್ಳಿ ಜನರಲ್ಲಿ ಪೇಟೆಯ ಬಗ್ಗೆ ಒಳ್ಳೆಯ ಅಭಿಪ್ರಾಯವಂತು ಇಲ್ಲ.
ಪೇಟೆಗೆ ಹೋದ ಹೆಣ್ಣು ಮಕ್ಕಳಲ್ಲಿ ಹೆಚ್ಚಿನವರು ಅಂತರ್ಜಾತಿ ವಿವಾಹವಾದವರೇ ಹೆಚ್ಚು.
ಮೊನ್ನೆ ಮೊನ್ನೆ ತಾನೇ ಮಗಳು ಅಂತರ್ಜಾತಿ ವಿವಾಹದ ವಿಚಾರ ಕೆದಕಿದ್ದಾಳೆ.
ಇನ್ನು ಮೈಸೂರಿಗೆ ಹೋಗಿ ಸೇಕೊಂಡ್ರೆ ಮಗಳು ನಮ್ಮಿಂದ ಕೈ ಜಾರಿ ಹೋಗುತ್ತಾಳೆ ಎಂಬ ಭೀತಿ ರಾಜಶೇಖರ್ ಅವರಲ್ಲಿ ಆವರಿಸಿಕೊಂಡು ಮಗಳ ವಿರುದ್ಧ ರೇಗಾಡೋದಕ್ಕೆ ಪ್ರಾರಂಭ ಮಾಡಿದರು.
ನಿನ್ನ ತಾಳಕ್ಕೆ ತಕ್ಕಂತೆ ಕುಣಿಯೋದಕ್ಕೆ ನಾವು ತಯಾರಿಲ್ಲ.
ನೀನು ಎಲ್ಲಿಗೂ ಹೋಗುವ ಅವಶ್ಯಕತೆ ಇಲ್ಲ.
ಕೊಟ್ಟದನ್ನ ತಿನ್ಕೊಂಡು ಇಲ್ಲೇ ಬಿದ್ದಿರು.
ನಮ್ಮ ಮಾತು ಧಿಕ್ಕರಿಸಿ ಹೋಗ್ತಿನಿ ಅಂಥ ನಿರ್ಧಾರ ಮಾಡಿದ್ರೆ ಈಗ್ಲೇ ಹೊರಡ್ಬೊಹುದು.
ಇನ್ನೆಂದಿಗೂ ಇತ್ತ ತಲೆ ಹಾಕಿ ನೋಡ್ಬೇಡ.
ನಮ್ಮ ಪಾಲಿಗೆ ಮಗಳು ಸತ್ತು ಹೋದ್ಲು ಅಂಥ ತಿಳ್ಕೊಂಡು ಬದುಕು ನಡೆಸ್ತಿವಿ.
ಹೆಣ್ಮಕ್ಕಳಿಗೆ ಸ್ವಲ್ಪ ಸಲುಗೆ ಕೊಟ್ರೆ ತಲೆಮೇಲೆ ಬಂದು ಕೂತ್ಕೋತ್ತಾರೆ.
ಮೈಸೂರಿಗೆ ಹೋಗಿ ಅದೇನು ಸಾಧಿಸಬೇಕೂಂತ ಅಂದ್ಕೊಂಡಿದ್ದಾಳೋ…?
ಅಪ್ಪ, ಅಮ್ಮನ ಮಾತಿಗೆ ಒಂದಿಷ್ಟು ಬೆಲೆ ಕೊಡೋದನ್ನ ಕಲ್ತುಕೊಂಡಿಲ್ಲ.
ಅಲ್ಲೇನಾದರು ಹೆಚ್ಚು ಕಮ್ಮಿ ಆದರೆ ಏನು ಗತಿ?
ಎಂದು ಒಂದೇ ಸಮನೆ ರೇಗಾಡಿದರು.
ಇನ್ನು ಚರ್ಚಿಸಿ ಫಲವಿಲ್ಲವೆಂದು ನಿರ್ಧರಿಸಿದ ಅಕ್ಷರ ಕಣ್ಣೀರಿಡುತ್ತಾ ಬೆಡ್‌ರೂಂ ಕಡೆಗೆ ನಡೆದಳು.
ಪೂರ್ವಜನ್ಮದಲ್ಲಿ ಅದ್ಯಾವ ಪಾಪ ಮಾಡಿದ್ದೆನೋ ಏನೋ.
ಆ ದೇವರಿಗೇ ಗೊತ್ತು.
ಅದಕ್ಕೆ ಈ ಜನ್ಮದಲ್ಲಿ ಹೆಣ್ಣಾಗಿ ಹುಟ್ಟಿ ನರಕಯಾತನೆ ಅನುಭವಿಸ್ತಾ ಇದ್ದೇನೆ.
ಗಂಡಾಗಿ ಹುಟ್ಟಿದ್ದರೆ ಎಲ್ಲಿ ಬೇಕಾದರು ಸುತ್ತಾಡಬಹುದು.
ಹೇಳೋರು ಕೇಳೋರು ಯಾರು ಇಲ್ಲ.
ಆದರೆ ಹೆಣ್ಣಿಗೆ ಆ ಸ್ವಾತಂತ್ರ್ಯವಾದರು ಎಲ್ಲಿ?
ಮನೆಯ ಹೊಸ್ತಿಲು ದಾಟಲು ಸಹ ಅನುಮತಿ ಬೇಕು.
ಹೆಣ್ಣಿಗೆ ಮನೆಯೇ ಒಂದು ಸೆರೆಮನೆ.
ಅದರ ಸುತ್ತಲಿನ ಪರಿಸರ ಸೆರೆಮನೆಯ ಆವರಣ.
ಮದುವೆಗೂ ಮುಂಚೆ ಅಪ್ಪ, ಅಮ್ಮ ನಿರ್ಮಿಸಿದ ಸೆರೆಮನೆಯಲ್ಲಿ ಕಾಲ ಕಳೆಯಬೇಕು.
ವಿವಾಹವಾದ ನಂತರ ಗಂಡನ ಮನೆಯ ಸೆರೆಮನೆಯಲ್ಲಿ ಜೀವನ ಪೂರ್ತಿ ಜೀವ ಸವೆಸಬೇಕು.
ಮಹಿಳೆಯರಿಗೆ ಕನಿಷ್ಠ ಸ್ವಂತ ಯೋಚನೆ ಮಾಡಿ ನಿರ್ಧಾರ ಕೈಗೊಳ್ಳುವಷ್ಟೂ ಅಧಿಕಾರ ಈ ಸಮಾಜ ಕೊಟ್ಟಿಲ್ಲ.
ಮಹಿಳೆಯರಿಗೆ ನೀಡಿರುವ ಸ್ವಾತಂತ್ರ್ಯ ಕೇವಲ ಪುಸ್ತಕದ ಮೇಲಿನ ಬದನೆಕಾಯಿ ಎಂದು ಮನದೊಳಗೆ ಅಪ್ಪ, ಅಮ್ಮನ ಮೇಲೆ ಸಿಡುಕಿದಳು.
ಇಂತಹ ಪರಿಸ್ಥಿತಿಯಲ್ಲಿ ಅಭಿಮನ್ಯುವನ್ನು ಪ್ರೀತಿಸುತ್ತಿರುವ ವಿಚಾರವೇನಾದರು ಗೊತ್ತಾದರೆ ದೊಡ್ಡ ರಾದ್ಧಾಂತ ನಡೆಯುವುದರಲ್ಲಿ ಸಂಶಯವಿಲ್ಲ.
ಮೈಸೂರಿಗೆ ಹೋಗುವ ಸಣ್ಣ ವಿಚಾರಕ್ಕೆ ಇಷ್ಟೊಂದು ಕೋಪ ಮಾಡ್ಕೊಂಡವರು ಅಭಿಮನ್ಯುವನ್ನು ಪ್ರೀತಿಸ್ತಾ ಇದ್ದೇನೆ, ಅವನನ್ನೇ ವಿವಾಹವಾಗ್ತೇನೆ ಅಂದರೆ ನಮ್ಮಿಬ್ಬರನ್ನ ಕೊಲ್ಲುವುದಕ್ಕೂ ಹೇಸುವುದಿಲ್ಲ.
ಎಂಥಾ ಕೆಟ್ಟ ಜನ ಅಂದುಕೊಂಡ ಅಕ್ಷರಳ ಮನದಲ್ಲಿ ಅಪ್ಪ, ಅಮ್ಮನ ಬಗ್ಗೆ ಕೋಪ, ಅಸಹ್ಯ ಹುಟ್ಟಿಕೊಂಡಿತು.
ಈ ಹಾಳಾದ ಮನೆಯ ವಿಚಾರ ಇನ್ನು ಸಾಕು.
ಯೋಚನೆ ಮಾಡಿದಷ್ಟೂ ತಲೆ ಹಾಳು ಎಂದು ಅಕ್ಷರ ಮಂಚದ ಮೇಲಿಟ್ಟದ್ದ ಅಭಿಮನ್ಯು ಗಿಫ್ಟ್‌ಕೊಡಿಸಿದ ಮುದ್ದಾದ ಗೊಂಬೆಗಳನ್ನು ತಬ್ಬಿಕೊಂಡು ಅಭಿಮನ್ಯುವಿನ ಕನವರಿಕೆಯಲ್ಲಿ ಸಮಯ ದೂಡಲು ಪ್ರಯತ್ನಿಸಿದಳು.
ಮಗಳು ಕಣ್ಣೀರು ಇಟ್ಟು ಬೆಡ್‌ರೂಂ ಒಳಗೆ ಸೇರಿಕೊಂಡದ್ದು ಲೀಲಾವತಿಯ ಮನ ಕರಗುವಂತೆ ಮಾಡಿತು.
ಮಗಳನ್ನು ಸಂತೈಸಲು ಬೆಡ್‌ರೂಂ ಕಡೆಗೆ ತೆರಳಿ ಆಕೆಯ ಪಕ್ಕದಲ್ಲಿ ಕುಳಿತು ತಲೆಯನ್ನು ಹಿತವಾಗಿ ತೀಡುತ್ತಾ ಕೋಪ ಮಾಡ್ಕೋ ಬೇಡ ಅಕ್ಷರ ಎಂದು ಆಕೆಯ ಹಣೆಗೊಂದು ಸಿಹಿ ಮುತ್ತು ನೀಡಿದರು.
ಇಷ್ಟೊಂದು ಸಣ್ಣ ವಿಚಾರಕ್ಕೆಲ್ಲ ಕಣ್ಣೀರಿಡುತ್ತಾ ಕೂತ್ರೆ ಹೇಗೆ?
ಅಪ್ಪ ಹೇಳಿದ್ದು ಎಲ್ಲ ನಿನ್ನ ಒಳ್ಳೆಯದಕೋಸ್ಕರ ತಾನೆ?
ನೀನು ಹೀಗೆ ಕೋಪ ಮಾಡ್ಕೊಂಡ್ರೆ ನಮ್ಮ ಮನಸ್ಸಿಗೆ ಎಷ್ಟು ನೋವಾಗುತ್ತೆ ಅಂಥ ಗೊತ್ತಾ ನಿನ್ಗೆ?
ಅಪ್ಪ ನಿನ್ನ ಮೇಲೆ ಪ್ರಾಣನೇ ಇಟ್ಟಿದ್ದಾರೆ.
ನಿನ್ಗೆ ಬೈಯೋದು ಬೈದು ಈಗ ಕೊರಗುತ್ತಾ ಕೂತಿದ್ದಾರೆ.
ನೀನು ಯಾವತ್ತೂ ಈ ಮನೆಯಲ್ಲಿ ನಗುನಗುತ್ತಾ ಇರಬೇಕಮ್ಮ.
ಇಲ್ದಿದ್ರೆ ಈ ಮನೆಯ ಸೌಭಾಗ್ಯವೇ ಹೊರಟು ಹೋಗುತ್ತೆ.
ಕೆಲ್ಸ ಹೋದ್ರೆ ಏನಿವಾಗ?
ನಿನ್ಗೇನು ಕಮ್ಮಿಯಾಗಿದೆ ಹೇಳು?
ಮೂರು ತಲೆಮಾರು ಕೂತು ತಿನ್ನುವಷ್ಟು ಆಸ್ತಿ ಕೂಡಿಟ್ಟಿದ್ದಾರೆ ನಿಮ್ಮಪ್ಪ.
ಇನ್ನು ನಿನ್ಗೆ ಚಿಂತೆ ಯಾಕೆ ಮಗಳನ್ನು ಸಂತೈಸುವ ಪ್ರಯತ್ನ ಮಾಡಿದರು.
ಲೀಲಾವತಿ ಹೇಳಿದ ಮಾತಿನಲ್ಲಿ ತಪ್ಪೇನು ಇರಲಿಲ್ಲ.
ಆದರೆ ಆ ಮಾತುಗಳನ್ನೆಲ್ಲ ಸ್ವೀಕಾರ ಮಾಡಲು ಸಾಧ್ಯವಾಗದಷ್ಟು ದೂರ ಆಕೆ ಮುನ್ನಡೆದು ಬಿಟ್ಟಿದ್ದಾಳೆ.
ಇನ್ನೆಂದೂ ಅಪ್ಪ, ಅಮ್ಮ ನೋಡಿದ ಹುಡುಗನೊಂದಿಗೆ ಮದುವೆ ಮಾಡಿಕೊಳ್ಳುವುದಕ್ಕ್ಕೆ ಸಾಧ್ಯವಿಲ್ಲವೆಂಬ ಸತ್ಯ ಆ ಮನೆಯೊಳಗೆ ಆಕೆಗೆ ಮಾತ್ರ ಗೊತ್ತು.
ಎಲ್ಲವನ್ನು ತೆರೆದಿಡುವ ಸಮಯವಲ್ಲ ಇದು.
ಹಾಗಾಗಿ ಅಮ್ಮನ ಯಾವುದೇ ಮಾತು ಆಕೆಗೆ ರುಚಿಸದೆ ಹೋಯಿತು.
ಲೀಲಾವತಿ ಮಾತಾಡುತ್ತಲೇ ಇದ್ದರು.
ಅಕ್ಷರ ಇನಿಯನೊಂದಿಗೆ ಕಲ್ಪನೆಯ ಪ್ರೇಮಲೋಕದಲ್ಲಿ ವಿಹರಿಸುತ್ತಿದ್ದಳು.
ಅವಳಿಗೆ ಅದೊಂದೇ ಪ್ರಪಂಚ.
ಅದು ಬಿಟ್ಟು ಬೇರೊಂದು ಪ್ರಪಂಚಕ್ಕೆ ಕಾಲಿಡಲು ಮನಸ್ಸು ಸುತರಾಂ ಇಷ್ಟಪಡುತ್ತಿಲ್ಲ.
ಆದಷ್ಟು ಬೇಗ ಮನೆಯವರನ್ನು ಒಪ್ಪಿಸಿ ಮೈಸೂರಿಗೆ ತೆರಳಬೇಕು.
ಕೆಲಸ ಬಿಟ್ಟರೆ ಬದುಕನ್ನು ಕೈ ಬಿಟ್ಟಂತೆಯೇ ಸರಿ.
ಮೈಸೂರಿನಲ್ಲಿ ಒಂದಷ್ಟು ವರ್ಷ ಇದ್ದು ನಂತರ ಅಭಿಮನ್ಯುವನ್ನು ವಿವಾಹ ಮಾಡಿಕೊಂಡರೆ ಆಯಿತು.
ಅಪ್ಪ, ಅಮ್ಮ ಒಪ್ಪಿದರೂ ಒಪ್ಪದೆ ಇದ್ದರೂ ಅವನನ್ನೇ ಮದುವೆಯಾಗೋದು ಎಂದು ಮುಂದಿನ ವೈವಾಹಿಕ ಜೀವನದ ಬಗ್ಗೆ ಕಲ್ಪನೆ ಮಾಡಿಕೊಳ್ಳುತ್ತಾ ಪುಳಕಿತಳಾಗುತ್ತಿದ್ದಳು.
ಮತ್ತೆ ಒಂದೇ ಕ್ಷಣದಲ್ಲಿ ಆಕೆಯ ಮನದೊಳಗೆ ಎಲ್ಲಿ ನಮ್ಮ ಮದುವೆಗೆ ಅಪ್ಪ, ಅಮ್ಮ ಭಂಗ ತರುತ್ತಾರೋ ಎಂಬ ಆತಂಕ ಕವಿದುಕೊಳ್ಳಲು ಪ್ರಾರಂಭಿಸಿತು.
ಅಮ್ಮ ನೀವು ಏನೇ ಹೇಳಿ ನನ್ನ ನಿರ್ಧಾರ ಬದಲಾಯಿಸೋದಕ್ಕೆ ಸಾಧ್ಯನೇ ಇಲ್ಲ.
ನಾನು ಮೈಸೂರಿಗೆ ಹೊರಡೋದು ನಿಶ್ಚಿತ.
ನೀನು ಅಂದಂತೆ ಇಲ್ಲಿ ಜೀವನ ಪೂರ್ತಿ ಕೂತು ತಿನ್ನೋದಕ್ಕೆ ನಾನು ಗಂಡಾಗಿ ಹುಟ್ಟಿಲ್ಲ.
ಇವತ್ತಲ್ಲ ನಾಳೆ ಮನೆ ಬಿಟ್ಟು ತೆರಳಲೇ ಬೇಕು.
ಮದುವೆಯಾಗೋ ಹುಡುಗ ಜೀವನಪೂರ್ತಿ ನನ್ನ ಚೆನ್ನಾಗಿ ನೋಡ್ಕೋತ್ತಾನೆ ಎಂಬ ನಂಬಿಕೆ ನನಗಿಲ್ಲ.
ಹಾಗಾಗಿ ನನ್ನ ಬದುಕಿನ ದಾರಿ ನಾನೇ ನೋಡ್ಕೋತ್ತಿನಿ.
ದಯವಿಟ್ಟು ಅಡ್ಡ ಬರಬೇಡಿ ಮತ್ತೆ ಹಳೆಯ ನಿರ್ಧಾರಕ್ಕೆ ಅಂಟಿ ಕೂತಳು.
ಮಗಳು ಮದುವೆಯ ವಿಚಾರದಲ್ಲಿ ಸಾಕಷ್ಟು ಕಳವಳಗೊಂಡಿದ್ದಾಳೆಂಬುದನ್ನು ಲೀಲಾವತಿ ಅರ್ಥೈಸಿಕೊಂಡರು.
ಅದರೆ ಮನದ ಮೂಲೆಯಲೆಲ್ಲೋ ಅಕ್ಷರ ಯಾರನ್ನಾದರು ಪ್ರೀತಿ ಮಾಡ್ತಾ ಇದ್ದಾಳಾ?
ಪ್ರೀತಿ ಮಾಡ್ತಾ ಇಲ್ಲ ಅಂದ್ರೆ ಅಪ್ಪ, ಅಮ್ಮನ ಮಾತು ಮೀರುವವಳಲ್ಲ.
ಆದರೆ ಇಂದು ನಮ್ಮ ಮಾತನ್ನೇ ಧಿಕ್ಕರಿಸಿ ಹೊರಟು ನಿಂತಿದ್ದಾಳಲ್ಲ? ಅಂದುಕೊಂಡರು.
ಮತ್ತೆ ಮನಸ್ಸು ಬದಲಾಯಿತು.
ಛೇ, ಮಗಳ ಬಗ್ಗೆ ಏನೇನೋ ಹುಚ್ಚು ಕಲ್ಪನೆ ಮಾಡಿಕೊಳ್ಳುತ್ತಿದ್ದೇನಲ್ಲ?
ನನ್ನ ಮಗಳು ಹಾಗಾಗೋದಕ್ಕೆ ಸಾಧ್ಯವಿಲ್ಲವೆಂದು ತನ್ನನ್ನು ತಾನೇ ಸಂತೈಸಿಕೊಂಡು ಮತ್ತೆ ಮಗಳ ಮನವೊಲಿಕೆಗೆ ಮುಂದಾದರು.
ಮದುವೆಯ ಬಗೆಗಿನ ಹತ್ತಾರು ಕಥೆಗಳು, ಕಷ್ಟ ಸುಖ ಎಲ್ಲವನ್ನು ಮಗಳ ಮುಂದೆ ಪ್ರಥಮ ಬಾರಿಗೆ ತೆರೆದಿಟ್ಟು ಮದುವೆಯ ಬಗ್ಗೆ ಆಸೆ ಹುಟ್ಟಿಸಲು ಪ್ರಯತ್ನಿಸಿದರು.
ಆದರೂ ಮಗಳ ಮನಸ್ಸಿನಲ್ಲೇನು ಬದಲಾವಣೆ ಕಾಣಲಿಲ್ಲ.
ಆಕೆ ಮೈಸೂರಿಗೆ ಹೊರಡುವ ನಿರ್ಧಾರವನ್ನು ಮತ್ತಷ್ಟು ಗಟ್ಟಿಗೊಳಿಸಿದಳು.
ನೀನೇನು ಮದ್ವೆ ಬಗ್ಗೆ ಚಿಂತೆ ಮಾಡ್ಕೋ ಬೇಡ.
ನಿನ್ಗೆ ಒಳ್ಳೆಯ ಮನೆತನದ ಹುಡುಗನನ್ನೇ ನೋಡಿ ಮದ್ವೆ ಮಾಡಿಸ್ತೇವೆ.
ಅದು ಕೂಡ ನಿನ್ಗೆ ಒಪ್ಪಿಗೆ ಆದರೆ ಮಾತ್ರ.
ನಿಮ್ಗೆ ಮದುವೆ ಚಿಂತೆ ಬಿಟ್ರೆ ಬೇರೇನು ಕಾಣ್ತಾ ಇಲ್ಲ.
ಈ ಮನೆಯಿಂದ ನಾನು ಒಂದು ಸಲ ತೊಲಗಿದರೆ ಸಾಕೂಂತ ನೀವು ನಿರ್ಧಾರ ಮಾಡಿಬಿಟ್ಟಿದ್ದೀರ.
ಇನ್ನೊಂದೆರಡು ವರ್ಷ ಎಲ್ಲಾದರು ಹೋಗಿ ಹಾಳಾಗಿ ಹೋಗ್ತಿನಿ.
ಎರಡು ವರ್ಷವಾದರೂ ನನ್ನ ಪಾಡಿಗೆ ನನ್ನ ಬಿಟ್ಟುಬಿಡಿ.
ನನ್ನ ಮನಸ್ಸು ಬದಲಾಯಿಸುವ ವ್ಯರ್ಥ ಪ್ರಯತ್ನ ಮಾಡ್ಬೇಡಿ ಅಮ್ಮನ ಮುಖವನ್ನು ನೋಡದೆ ತಲೆಬಾಗಿಸುತ್ತಾ ಕಟುವಾಗಿ ಹೇಳಿದಳು.
ಮಗಳಿಗೆ ಬುದ್ಧಿ ಮಾತು ಹೇಳಿ ಸುಖವಿಲ್ಲ.
ಇದುವರೆಗೆ ದೇವರು ಎಲ್ಲವನ್ನು ಚೆನ್ನಾಗಿ ನಡೆಸಿಕೊಟ್ಟಿದ್ದಾನೆ.
ಮುಂದೆನೂ ನಡೆಸಿಕೊಡುವ ಭರವಸೆ ಇದೆ.
ಈಗಿನ ಕಾಲದಲ್ಲಿ ಯಾವ ಮಕ್ಕಳು ತಾನೆ ಅಪ್ಪ, ಅಮ್ಮನ ಮಾತು ಕೇಳುತ್ತಾರೆ?
ಬೆಳೆದು ದೊಡ್ಡವರಾದ ಮೇಲೆ ಅವರ ನಿರ್ಧಾರ ಅವರಿಗೆ.
ಇನ್ನು ನಮ್ಮ ಮಾತಿಗೆಲ್ಲಿದೆ ಬೆಲೆ?
ಅಂದುಕೊಂಡ ಲೀಲಾವತಿ ಅಕ್ಷರ, ಕೊನೆಯದಾಗಿ ಹೇಳ್ತಾ ಇದ್ದೇನೆ.
ಯಾವುದಕ್ಕೂ ದಿಢೀರಾಗಿ ನಿರ್ಧಾರ ಕೈಗೊಳ್ಬೇಡ.
ಒಂದೆರಡು ದಿನ ಕೂತು ಆಲೋಚನೆ ಮಾಡು.
ಆಗಲೂ ಕೂಡ ನಿನ್ಗೆ ಮೈಸೂರಿಗೆ ಹೋಗ್ಬೇಕು ಅನ್ನಿಸಿದರೆ ಹೊರಡು.
ನಮ್ಮದೇನು ಅಭ್ಯಂತರವಿಲ್ಲ ಎಂದು ತಮ್ಮ ನಿರ್ಧಾರ ಪ್ರಕಟಿಸಿ ಭಾರವಾದ ಮನಸ್ಸಿನೊಂದಿಗೆ ಹೊರ ನಡೆದರು.
ಇಬ್ಬರ ಮಾತನ್ನು ಹೊರಗಿನಿಂದ ಆಲಿಸುತ್ತಿದ್ದ ರಾಜಶೇಖರ್‌ಗೆ ಮನೊದೊಳಗೆ ಕಳವಳ ಪ್ರಾರಂಭವಾಯಿತು.
ಮಗಳ ಭವಿಷ್ಯ ಹಾಳಾಗಿ ಹೋಗುತ್ತಿದೆಯಲ್ಲ ಎಂಬ ಆತಂಕ.
ಅಷ್ಟೊಂದು ದೊಡ್ಡ ನಗರದಲ್ಲಿ ಹೇಗೆ ಬದುಕು ನಡೆಸುತ್ತಾಳೋ!?
ಮಡಿಕೇರಿ ನಗರ ಮೈಸೂರಿನ ಒಂದು ಗಲ್ಲಿಗೆ ಸಮಾನ.
ಮೈಸೂರು ಅಷ್ಟೊಂದು ದೊಡ್ಡದಾಗಿ ಬೆಳೆದು ನಿಂತಿದೆ.
ಅಂತಹ ದೊಡ್ಡ ಅಪರಿಚಿತ ನಗರದಲ್ಲಿ ಮಗಳು ಬದುಕು ನಡೆಸುವುದು ಅಂದರೆ ಸಣ್ಣ ಮಾತ?
ಅವಳಿಗೇನೋ ಬುದ್ಧಿ ಇಲ್ಲ.
ಸಣ್ಣ ಹುಡುಗಿ ಇವಳಿಗಾದ್ರು ಬುದ್ಧಿ ಬೇಡ್ವ?
ಮಗಳಿಗೆ ಬುದ್ಧಿ ಹೇಳಿ ಬಾ ಅಂದರೆ ಮಗಳ ನಿರ್ಧಾರಕ್ಕೆ ತಲೆದೂಗಿ ಬಂದುಬಿಟ್ಟಿದ್ದಾಳೆ ಎಂದು ಪತ್ನಿ ವಿರುದ್ಧ ಮನದೊಳಗೆ ರೇಗಾಡಿದ ರಾಜಶೇಖರ್ ಹಣೆಯಲ್ಲಿ ಮೂಡಿದ್ದ ಬೆವರನ್ನು ಒರೆಸುತ್ತಾ ಲೀಲಾವತಿಯ ಕಡೆಗೆ ದೃಷ್ಟಿ ಹಾಯಿಸಿದರು.
ನೀನೇನು ಅವಳಿಗೆ ಬುದ್ಧಿ ಹೇಳ್ಲಿಕ್ಕೆ ಹೋಗಿದ್ಯಾ ಅಥವಾ ಅವಳಿಗೆ ಮೈಸೂರಿಗೆ ಹೊರಡೋದಕ್ಕೆ ಬಟ್ಟೆ ಪ್ಯಾಕ್ ಮಾಡ್ಲಿಕ್ಕೆ ಹೋಗಿದ್ಯಾ?
ಅಮ್ಮ, ಮಗಳು ಇಬ್ಬರು ಒಂದೇ.
ಭವಿಷ್ಯದ ಬಗ್ಗೆ ಒಂದು ಚೂರು ಆಲೋಚನೆ ಇಲ್ಲ ರಾಜಶೇಖರ್ ಮಗಳ ಮೇಲಿದ್ದ ಕೋಪವನ್ನು ಲೀಲಾವತಿ ಮೇಲೆ ತೋರ್ಪಡಿಸಿದರು.
ಸದಾ ಚಟುವಟಿಕೆಯ ತಾಣವಾಗಿದ್ದ ಮನೆಯೊಳಗೆ ಮೌನ ತನ್ನ ಸಾಮ್ರಾಜ್ಯ ಸ್ಥಾಪಿಸಿಕೊಂಡು ಆಳ್ವಿಕೆ ನಡೆಸಲು ಪ್ರಾರಂಭಿಸಿತು.
ಎಲ್ಲರೂ ಮೌನಕ್ಕೆ ಶರಣು.
ಉತ್ಸಾಹದ ಕೇಂದ್ರಬಿಂದುವಾಗಿದ್ದ ಅಕ್ಷರ ಬೆಡ್‌ರೂಂನೊಳಗೆ ಅಪ್ಪ ಆಡಿದ ಪ್ರತಿಯೊಂದು ಮಾತುಗಳನ್ನು ಕೇಳಿಸಿಕೊಂಡು ಬಿಕ್ಕಳಿಸಿ ಅಳತೊಡಗಿದಳು.
ಇದೀಗ ಆ ಮನೆಯೊಳಗೆ ಅಳುವಿನ ಶಬ್ದವೊಂದು ಮಾತ್ರ ಕೇಳಿಸುತಿತ್ತು.
ರಾಜಶೇಖರ್ ಮನಸ್ಸನ್ನು ಕಲ್ಲಾಗಿಸುವ ಪ್ರಯತ್ನ ಮಾಡಿದರು.
ಅಳಲಿ ಮನಸ್ಸಾರೆ ಅಳಲಿ.
ಅವಳ ನಿರ್ಧಾರ ಅವಳಿಗೆ ಸರಿ ಅಲ್ಲ ಅನ್ನಿಸೋ ತನಕ ಅಳಲಿ ಎಂದು ಮನದೊಳಗೆ ಇನ್ನೂ ತಣಿಯದ ಸಿಟ್ಟನ್ನು ತೋರ್ಪಡಿಸಿದರು.
ಅಪ್ಪನ ಮಾತಿನಿಂದ ಅಕ್ಷರ ಮತ್ತೆ ಕಣ್ಣೀರಿನ ಕಡಲಾದಳು.
ಮತ್ತೆ ಬಿಕ್ಕಳಿಸಿ ಅಳತೊಡಗಿದಳು.
ಲೀಲಾವತಿಗೆ ಮಗಳ ಅಳು ವಿನ ದನಿ ಹೃದಯವನ್ನೊಮ್ಮೆ ಕಲಕಿದಂತಾಯಿತು.
ನಿಂತಲ್ಲೇ ಒಮ್ಮೆ ಕಂಪಿಸಿದರು.
ಆದರೆ ಮಗಳ ಬಳಿ ಹೋಗಿ ಸಂತೈಸುವ ಧೈರ್ಯ ಆಗಲಿಲ್ಲ.
ಎಲ್ಲಿ ರಾಜಶೇಖರ್ ಮತ್ತೆ ಬೈದು ಬಿಡುತ್ತಾರೋ ಎಂಬ ಭಯ.
ಸಣ್ಣ ವಯಸ್ಸಿನಲ್ಲಿ ಮಾತ್ರ ಆಕೆಯ ಅಳುವಿನ ದನಿ ಮನೆಯಲ್ಲಿ ಕೇಳಿತ್ತು.
ಸಣ್ಣಪುಟ್ಟ ವಿಚಾರಕ್ಕೂ ಹಟ ಹಿಡಿದು ಅಳುತ್ತಿದ್ದಳು.
ಮನಸ್ಸಿಗೆ ಬೇಕು ಅನ್ನಿಸಿದ ಯಾವುದೇ ವಸ್ತುವನ್ನು ಪಡೆದುಕೊಳ್ಳಲು ಅವಳು ಅಳುವಿನ ಮಾರ್ಗ ತುಳಿದು ಬಿಡುತ್ತಿದ್ದಳು.
ಆಸೆ ಈಡೇರುವ ತನಕ ಅಳುತ್ತಲೇ ಇರುತ್ತಿದ್ದಳು.
ಬೆಳೆದಂತೆ ಅಳು ಎಂಬುದನ್ನು ಮರೆತೇ ಹೋಗಿದ್ದಳು.
ಅಷ್ಟೊಂದು ಪ್ರೀತಿಯಿಂದ ಮುದ್ದಾಗಿ ಆಕೆಯನ್ನು ಬೆಳೆಸಿದ್ದರು.
ರಾಜಶೇಖರ್ ಮನದಲ್ಲಿ ಹಳೆಯ ನೆನಪುಗಳೆಲ್ಲ ಗರಿಗೆದರಿಕೊಂಡಿತು.
ಎಂಥಾ ಹುಚ್ಚು ಹುಡ್ಗಿ ಮತ್ತೆ ಮಗುತರ ಅಳೋದಕ್ಕೆ ಶುರು ಮಾಡಿದ್ದಾಳೆ ಅಂದುಕೊಂಡು ಆಕೆಯ ಬೆಡ್‌ರೂಂ ಕಡೆಗೆ ನಡೆದರು.
ಮಗಳ ಬಳಿ ಕುಳಿತು ಸಂತೈಸಲು ಮುಂದಾದರು.
ಅಕ್ಷರ ಕೋಪದಿಂದ ಮತ್ತೊಂದು ಬದಿಗೆ ಮುಖ ತಿರುಗಿಸಿಕೊಂಡು ತನ್ನ ಅಳುವಿನ ಪ್ರತಿಭಟನೆ ಮುಂದುವರೆಸಿದಳು.
ಯಾಕಮ್ಮ ನನ್ನ ಮೇಲೆ ಇಷ್ಟೊಂದು ಕೋಪ?
ನನ್ನಿಂದ ತಪ್ಪಾಗಿದ್ರೆ ಕ್ಷಮಿಸಿ ಬಿಡು.
ಇಷ್ಟೊಂದು ಸಣ್ಣ ವಿಶಯಕ್ಕ್ಕೆ ಮುಖ ಊದಿಸಿಕೊಂಡು ಕೂತ್ಕೊಂಡ್ರೆ ಏನು ಸುಖ ಹೇಳು?
ಈಗೇನು ನೀನು ಮೈಸೂರಿಗೆ ಹೋಗ್ಬೇಕು, ಅಷ್ಟೇ ತಾನೆ?
ನೀನು ಯಾವಾಗ ಬೇಕಾದ್ರು ಹೊರಡ್ಬೊಹುದು.
ಆದ್ರೆ ಕೋಪ ಮಾತ್ರ ಮಾಡ್ಕೋಬೇಡ ಅಂದ ರಾಜಶೇಖರ್ ಮಗಳ ಮೈಸೂರು ಯಾತ್ರೆಗೆ ಕಡೆಗೂ ಹಸಿರು ನಿಶಾನಿ ತೋರುತ್ತಿದ್ದಂತೆ ಅಕ್ಷರ ಅಪ್ಪನನ್ನು ತಬ್ಬಿಕೊಂಡು ಥ್ಯಾಂಕ್ಯೂ ಡ್ಯಾಡಿ ಎಂದು ಕೆನ್ನೆಗೊಂದು ಮುತ್ತು ನೀಡಿ ಸಂತಸ ತೋರ್ಪಡಿಸಿದಳು.
ಕೆಲವು ನಿಮಿಷಗಳ ಕಾಲ ಅಪ್ಪನನ್ನೇ ತಬ್ಬಿಕೊಂಡು ಮತ್ತೆ ಬಿಕ್ಕಳಿಸಿ ಅತ್ತು ಮನಸ್ಸು ಹಗುರ ಮಾಡಿಕೊಂಡಳು.
ಕಣ್ಣೀರಿನ ಮೂಲಕ ಅಪ್ಪ, ಅಮ್ಮನ ಮನಗೆದ್ದು ಮೈಸೂರು ಯಾತ್ರೆಯನ್ನು ಸುಗಮಗೊಳಿಸಿಕೊಂಡ ಅಕ್ಷರ ಮತ್ತೆ ಚಿಂತೆಗೆ ಬಿದ್ದದ್ದು ಅಭಿಮನ್ಯುವಿನ ವಿಚಾರದಲ್ಲಿ.
ಮೈಸೂರಿಗೆ ಹೊರಡುವ ವಿಚಾರ ಹೇಳಿದರೆ ಅವನು ಎಲ್ಲಿ ಕೋಪ ಮಾಡಿಕೊಳ್ಳುತ್ತಾನೋ ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಅಭಿಮನ್ಯು ಕೇವಲ ಎರಡೇ ಎರಡು ದಿನ ಗೋವಾಕ್ಕೆ ಟೂರ್ ಹೋಗಿ ಬರ್ತೇನೆ ಅಂಥ ನನ್ನಲ್ಲಿ ಕೈ ಮುಗಿದು ಕೇಳ್ಕೊಂಡ್ರೂ ಹೋಗದಕ್ಕೆ ಅವಕಾಶ ಕೊಡ್ಲಿಲ್ಲ.
ಈಗ ನಾನು ವರ್ಷಾನುಗಟ್ಟಲೇ ಅಭಿಮನ್ಯುವನ್ನು ಬಿಟ್ಟು ಮೈಸೂರಿನಲ್ಲಿ ಇರ್ತೇನೆ ಅಂದ್ರೆ ಅವನು ಎಷ್ಟೊಂದು ನೊಂದುಕೊಳ್ಳೋದಿಲ್ಲ?
ಎಂದು ನೆನೆದು ಮತ್ತೆ ದುಃಖದಲ್ಲಿ ಮುಳುಗಿದಳು.
ಮರು ದಿನ ಸಂಜೆ ರಾಜಾಸೀಟ್‌ನಲ್ಲಿ ಎಂದಿನಂತೆ ಅಕ್ಷರ ಅಭಿಮನ್ಯುವನ್ನು ಭೇಟಿಯಾದಳು.
ಆಕೆಯ ಮೊಗದಲ್ಲಿ ಎಂದಿನಂತೆ ಉತ್ಸಾಹ ಇರಲಿಲ್ಲ.
ಯಾವುದೋ ಚಿಂತೆಯಲ್ಲಿ ಮುಳುಗಿದವಳಂತೆ ಕಂಡಳು.
ರಾತ್ರಿ ಸರಿಯಾಗಿ ನಿದ್ರೆ ಮಾಡದೆ ಕಣ್ಣುಗಳು ಕೆಂಪಾಗಿದ್ದವು.
ಪ್ರಪಂಚವನ್ನೇ ಮರೆತು ಸದಾ ನಗುತ್ತಲೇ ಇರುತ್ತಿದ್ದ ಅಕ್ಷರ ಅಭಿಮನ್ಯುನ ಬಳಿ ಬಂದು ಕುಳಿತರೂ ಮೌನ. . ಮೌನ… 
ಅಭಿಮನ್ಯು ಏನೇ ಕೇಳಿದರೂ ಮೌನವೊಂದೇ ಆಕೆಯ ಉತ್ತರವಾಗಿತ್ತು.
ಮಾತನಾಡುವ ಮನಸ್ಸು ಇರಲಿಲ್ಲ.
ಎಲ್ಲದಕ್ಕಿಂತ ಹೆಚ್ಚಾಗಿ ಹೇಗೆ ಮಾತು ಪ್ರಾರಂಭಿಸಲಿ ಎಂಬ ಗೊಂದಲಕ್ಕೆ ಆಕೆ ಸಿಲುಕಿಕೊಂಡಿದ್ದಳು.
ಆಕೆಯ ಜೀವನದಲ್ಲಿ ನಡೆಯಬಾರದೇನೋ ನಡೆದು ಹೋಗಿದೆ ಎಂಬ ಕಳವಳಕ್ಕೆ ಬಿದ್ದ ಅಭಿಮನ್ಯು ಅಕ್ಷರ, ಯಾಕೆ ಇಷ್ಟೊಂದು ಮೌನ.
ನಿನ್ನ ಮೌನ ನೋಡ್ತಾ ಇದ್ರೆ ನನ್ಗೆ ಭಯ ಆಗ್ತಾ ಇದೆ.
ದಯವಿಟ್ಟು ಏನಾದ್ರು ಮಾತಾಡು .
ನಾನು ಮೌನವಾಗಿದ್ರೆ ಹೇಗೆ ಕಾಣಿಸ್ತೇನೆ, ನೀನು ಹೇಗೆ ಪ್ರತಿಕ್ರಿಯಿಸ್ತೀಯ ಅಂತ ನೋಡೋದಕ್ಕೆ ಮೌನವಾಗಿದ್ದೆ ವಿಷಯವನ್ನು ಮರೆ ಮಾಚಲು ಪ್ರಯತ್ನಿಸಿದಳು.
ನೀನೇನು ನನ್ಗೆ ಹೊಸಬಳು ಅಂದುಕೊಂಡಿದ್ದೀಯ?
ಸಣ್ಣ ವಯಸ್ಸಿನಿಂದಲೂ ನಿನ್ನ ನೋಡ್ತಾ ಇದ್ದೇನೆ.
ನಿನ್ನ ಕಣ್ಗಳನ್ನು ನೋಡಿದರೆ ಸಾಕು.
ನಿನ್ನ ಮನದಲ್ಲಿ ನೋವು ಅಡಗಿ ಕುಳಿತಿದೆ ಎಂಬುದು ಮನದಟ್ಟಾಗುತ್ತದೆ.
ಯಾಕೆ ಮನಸ್ಸಿನಲ್ಲಿ ನೋವು ತುಂಬಿಕೊಂಡು ಹೊರಗೆ ಸಂತೋಷವಾಗಿದ್ದೇನೆ ಅಂಥ ತೋರ್ಪಡಿಸಿಕೊಳ್ಳಲು ಪ್ರಯತ್ನ ಮಾಡ್ತಾ ಇದ್ದೀಯ?
ನಾನು ನಿನ್ನವನಲ್ಲವಾ?
ನನ್ನೊಂದಿಗೆ ನಿನ್ನ ದುಃಖ ಹಂಚಿಕೊಳ್ಳಬಾರದ?
ಕೇಳಿದ ಅಭಿಮನ್ಯು.
ಸ್ವಲ್ಪಹೊತ್ತು ಏನೂ ಹೇಳದೆ ಸುಮ್ಮನೆ ಕುಳಿತ ಅಕ್ಷರ ಇದ್ದಕ್ಕಿದ್ದ ಹಾಗೆ ಅಭಿ, ನಾನು ನಿನ್ನಿಂದ ದೂರವಾಗಿ ಬಿಟ್ರೆ ಏನ್ ಮಾಡ್ತಿಯಾ?
“ದೂರ ಅಂದ್ರೆ”?
“ದೂರ ಅಂದ್ರೆ ಶಾಶ್ವತವಲ್ಲ.
ಕೆಲವು ವರ್ಷಗಳು ಮಾತ್ರ”.
ಆಕೆಯ ಮಾತು ಕೇಳಿ ಅಭಿಮನ್ಯುವಿಗೆ ಮಕ್ಕಳಾಟ ಆಡುತ್ತಿದ್ದಾಳೆ ಅನ್ನಿಸಿತು.
ಇಂತಹ ತಲೆ ಪ್ರಶ್ನೆಗಳನ್ನು ಆಗಿಂದಾಗೆ ಕೇಳುತ್ತಲೇ ಇರುತ್ತಾಳೆ.
ಇದು ಕೂಡ ಹಾಗೆಯೇ ಇರಬಹುದೆಂದು ಅಂದುಕೊಂಡ.
ಹೀಗಾಗಿ ಆಕೆಯ ಮಾತು ಅಭಿಮನ್ಯುವಿಗೆ ನಗು ತರಿಸಿತು.
ಎಷ್ಟು ವರ್ಷ ಬೇಕಾದ್ರು ದೂರ ಇರು.
ನನ್ಗೇನು ಚಿಂತೆ ಇಲ್ಲ ಎಂದು ಹೇಳಿ ನಗಲು ಪ್ರಾರಂಭಿಸಿದ.
ಒಂದ್ವೇಳೆ ನಾನು ಎರಡು ವರ್ಷ ದೂರದ ಊರಿಗೆ ಹೊರಟೋದ್ರೆ ಏನ್ಮಾಡ್ತಿಯ?
ಮತ್ತೆ ಪ್ರಶ್ನಿಸಿದಳು.
ಇವಳ ತಲೆ ಪ್ರಶ್ನೆ ಇವತ್ತಿಗೆ ಮುಗಿಯೋದಿಲ್ಲ ಅಂದುಕೊಂಡ ಅಭಿಮನ್ಯು ಆಕೆಯ ಪ್ರಶ್ನೆಗಳಿಗೆ ತಮಾಷೆಯಾಗಿಯೇ ಉತ್ತರಿಸಲು ಪ್ರಾರಂಭಿಸಿದ.
ಹಾಗೊಂದು ವೇಳೆ ನೀನು ಹೊರಟು ಹೋದ್ರೆ ಆ ಎರಡು ವರ್ಷಗಳಲ್ಲಿ ಒಂದು ಮುದ್ದಾದ ಹುಡುಗಿಯನ್ನು ಲವ್ ಮಾಡಿ ಮುದ್ದಾದ ಮಗುವನ್ನು ಪಡೆದು ಸುಖವಾದ ಸಂಸಾರ ನಡೆಸ್ತೇನೆ.
ಇದು ನನ್ನ ಕಥೆ.
ಎರಡು ವರ್ಷಗಳಲ್ಲಿ ನೀನೇನು ಮಾಡ್ತಿಯ?
ಕೇಳಿದ ಅಭಿಮನ್ಯು.
ಅಭಿಮನ್ಯು ಪ್ರತಿಯೊಂದು ಪ್ರಶ್ನೆಗಳನ್ನು ಲಘುವಾಗಿ ಪರಿಗಣಿಸಿ ಅಷ್ಟೇ ಲಘುವಾಗಿ ಉತ್ತರಿಸುತ್ತಿರುವುದನ್ನು ಕಂಡ ಅಕ್ಷರ ಕಂಗಾಲಾದಳು.
ಇವನಿಗೆ ಹೇಗೆ ಹೇಳಿ ಅರ್ಥಮಾಡಿಸೋದು?
ಎಲ್ಲವನ್ನು ತಮಾಷೆಯಾಗಿ ನೋಡುತ್ತಾ ಇದ್ದಾನಲ್ಲ?
ಎಂದು ಚಿಂತೆಗೆ ಬಿದ್ದಳು.
ಎಲ್ಲವನ್ನು ಬಿಡಿಸಿ ಹೇಳುವ ಧೈರ್ಯ ಸಾಲದೆ ಮತ್ತೆ ಸುತ್ತಿಬಳಸಿ ಪ್ರಶ್ನೆಗಳನ್ನು ಕೇಳಲು ಮುಂದಾದಳು.
ಅಭಿ, ನಿನ್ಗೆ ಎಲ್ಲ ತಮಾಷೆಯಾಗಿಯೇ ಕಾಣ್ತದೆ.
ಮದ್ವೆಯಾದ ನಂತರನೂ ಹೀಗೆ ತಮಾಷೆ ಮಾಡ್ಕೊಂಡು ಕಾಲ ಕಳೆದು ಬಿಡ್ತಿಯ.
ಜೀವನದಲ್ಲಿ ಸ್ವಲ್ಪನಾದ್ರು ಗಂಭೀರತೆ ಬೇಡ್ವ?
ನಾನು ಏನು ಹೇಳಿದ್ರೂ ಕೂಡ ನಿನ್ಗೆ ಅದು ತಮಾಷೆಯಾಗಿ ಕಾಣ್ತದೆ ಎಂದು ಮಾತು ಮುಂದುವರೆಸುತ್ತಿದ್ದಂತೆ ಆಕೆಯ ಮಾತಿನ ನಡುವೆ ಬಾಯಿಹಾಕಿ ಸಾಕು ನಿಲ್ಸು.
ನನ್ಗೆ ಕೇಳಿ ಕೇಳಿ ಸಾಕಾಗಿ ಹೋಗಿದೆ.
ನಿನ್ನ ಮಾತು ಕೇಳ್ತಾ ಇದ್ರೆ ನಗು ಬರದೆ ಇನ್ನೇನು ಅಳು ಬರೋದಕ್ಕೆ ಸಾಧ್ಯನಾ ಹೇಳು?
ಪಾಂಡವರಂತೆ ನೀನು ಕೂಡ ವನವಾಸಕ್ಕೆ ಹೊರಡೋ ಹಾಗೆ ಮಾತಾಡ್ತಾ ಇದ್ದೀಯ.
ವನವಾಸಕ್ಕೆ ಹೊರಟ ಮೇಲೆ ನಾನು ಇಲ್ಲಿ ಏನು ಮಾಡ್ಕೋತ್ತಿನೋ ಎಂಬ ಭಯ ಬೇರೆ.
ನಿನ್ನ ಮಾತು ಕೇಳ್ತಾ ಇದ್ರೆ ಸಣ್ಣ ಮಕ್ಕಳಿಗೆ ಕಥೆ ಹೇಳ್ದಂಗೆ ಉಂಟು ಎಂದು ಅಭಿಮನ್ಯು ಆಕಾಶದ ಕಡೆಗೆ ಮುಖ ಮಾಡಿ ಮತ್ತೆ ನಗಲು ಪ್ರಾರಂಭಿಸಿದ.
ಅಕ್ಷರ ತುಂಬ ನೊಂದುಕೊಂಡಳು.
ಅಭಿಮನ್ಯುವಿಗೆ ಹೇಗೆ ಎಲ್ಲವನ್ನು ಬಿಡಿಸಿ ಹೇಳೋದು ಎಂದು ಅರ್ಥವಾಗದೆ ಗೊಂದಲಕ್ಕೆ ಸಿಲುಕಿದಳು.
ಮನದೊಳಗೆ ಉದಯಿಸುತ್ತಿದ್ದ ದುಃಖ ಕಣ್ಣೀರಿನ ಮೂಲಕ ಹೊರ ಬಂದಿತು.
ತುಟಿ ಕಚ್ಚಿ ಹಿಡಿದುಕೊಂಡು ನೋವನ್ನು ನುಂಗಿಕೊಳ್ಳಲು ಪ್ರಯತ್ನಿದರೂ ತಡೆದುಕೊಳ್ಳಲು ಆಗಲಿಲ್ಲ.
ಕ್ಷಮಿಸಿ ಬಿಡು ಅಭಿ, ನಾನು ನಿನ್ನ ಬಿಟ್ಟು ಹೋಗ್ತಾ ಇದ್ದೇನೆ.
ಸದ್ಯಕ್ಕೆ ಏನು ಕೇಳ್ಬೇಡ ಅಭಿಮನ್ಯುವನ್ನು ತಬ್ಬಿಕೊಂಡು ಬಿಕ್ಕಳಿಸಿ ಅತ್ತಳು.
ಅಕ್ಷರ ಕಣ್ಣೀರಿಡುತ್ತಿರುವುದನ್ನು ಕಂಡು ಕಳವಳಗೊಂಡ.
ಏನು ಹೇಳಬೇಕೆಂದು ತೋಚದೆ ಸುಮ್ಮನೆ ಆಕೆಯನ್ನು ಮತ್ತಷ್ಟು ಬಿಗಿದಪ್ಪಿಕೊಂಡು ಏನು ಆಗೋದಿಲ್ಲ.
ನಾನಿದ್ದೇನಲ್ಲ, ಭಯ ಪಡ್ಬೇಡ ಎಂದು ಮೈದಡವಿ ಸಂತೈಸಿದ.
ಮಡಿಕೇರಿಯಿಂದ ಮೈಸೂರಿಗೆ ವರ್ಗಾವಣೆಯಾದ ವಿಷಯ, ಮೈಸೂರಿಗೆ ಹೋಗಿ ನೆಲೆಸಲೇ ಬೇಕಾದ ಅನಿವಾರ್ಯತೆಯನ್ನು ತೆರೆದಿಟ್ಟಳು.
ಅಭಿ, ನೀನು ಆಗಿಂದಾಗೆ ಹೇಳ್ತಾ ಇದ್ದೆ ಅಲ್ವ, ದೂರ ಇದ್ದಷ್ಟು ಪ್ರೀತಿ ಜಾಸ್ತಿ ಇರುತ್ತೆ ಅಂಥ?
ಒಂದೆರಡು ವರ್ಷ ನಿನ್ನಿಂದ ದೂರ ಇರೋದು ಅನಿವಾರ್ಯ.
ಎಲ್ಲವನ್ನು ಸಹಿಸಿಕೊಳ್ಳಲೇ ಬೇಕು.
ನಮ್ಮಿಬ್ಬರ ಪ್ರೀತಿಗೋಸ್ಕರ.
ದಯವಿಟ್ಟು ಪ್ರೀತಿಯಿಂದ ಕಳುಹಿಸಿಕೊಡು ಎಂದು ಮತ್ತೆ ಕಣ್ಣೀರಿನ ಕಡಲಾದಳು.
ಅಕ್ಷರಳನ್ನು ಮೈಸೂರಿಗೆ ಕಳುಹಿಸಿಕೊಡಲು ಅಭಿಮನ್ಯುವಿನ ಮನಸ್ಸು ಸುತರಾಂ ಒಪ್ಪಲಿಲ್ಲ.
ಕಷ್ಟನೋ ಸುಖನೋ ಒಟ್ಟಿಗೆ ಇದ್ದು ಎದುರಿಸುವ ಎಂಬ ನಿರ್ಧಾರ ಅವನದು.
ಅಷ್ಟಕ್ಕೂ ಮೈಸೂರಿಗೆ ಹೋಗಿ ಸಾಧಿಸೋದಕ್ಕೆ ಏನಿದೆ?
ಇರೋದರಲ್ಲಿ ನೆಮ್ಮದಿಯ ಬದುಕು ಕಂಡುಕೊಂಡರೆ ಸಾಕು.
ತಾನು ದುಡಿದ ಹಣದಲ್ಲಿಯೇ ಸುಂದರ ಬದುಕು ಕಟ್ಟಿಕೊಳ್ಳಬಹುದು ಎಂಬ ನಿರ್ಧಾರ ಅಭಿಮನ್ಯುವಿನದು.
ಅಕ್ಷರ, ಮೈಸೂರಿಗೆ ಹೋಗುವಂತ ಅನಿವಾರ್ಯತೆ ನಿನ್ಗೇನು ಇಲ್ಲ ಬಿಡು.
ನೀನು ಕೆಲ್ಸ ಕಳ್ಕೊಂಡ್ರೂ ಕೂಡ ನಿನ್ನ ಸಾಕುವ ತಾಕತ್ತು ನನ್ಗೆ ಇಲ್ವ?
ಈ ಶ್ರೀಮಂತರ ಹಣೆ ಬರಹವೇ ಇಷ್ಟು.
ಎಷ್ಟು ಸಿಕ್ಕರೂ ಸಾಲ್ದು.
ನೀನು ಕೂಡ ಹಣದ ಬೆನ್ನು ಹತ್ತಿ ಬಿಟ್ಟಿದ್ದಿಯ!
ಇಲ್ಲಿ ಹಾಯಾಗಿರೋದು ಬಿಟ್ಟು ಮೈಸೂರಿಗೆ ಹೋಗಿ ಕೊರಗಿ, ಕೊರಗಿ ಮನಸ್ಸು, ದೇಹವನ್ನು ಯಾಕೆ ಹಾಳು ಮಾಡ್ಕೊಳ್ಬೇಕು.
ದಯವಿಟ್ಟು ಹೋಗ್ಬೇಡ.
ಇಲ್ಲೇ ಇರು.
ನನ್ಗೋಸ್ಕರ ಕಳಕಳಿಯಿಂದ ಕೋರಿಕೊಂಡ.
ಕೆಲಸಕ್ಕೆ ರಾಜೀನಾಮೆ ಕೊಟ್ಟು ಮನೆಯಲ್ಲಿ ಕೂತ್ಕೊಂಡ್ರೆ ಏನು ಲಾಭ?
ಅಭಿಮನ್ಯುವಿನ ದುಡಿಮೆಯಲ್ಲಿಯೇ ಸಂಸಾರ ನಿಭಾಯಿಸೋದಕ್ಕೆ ಸಾಧ್ಯವಿಲ್ಲ.
ಮದುವೆಯಾದ ನಂತರವೂ ಕೂಡ ಸುಖವಾಗಿ ಬಾಳಬೇಕೆಂಬ ಹಂಬಲ ಆಕೆಯದ್ದು.
ನಾಳೆ ದಿನ ನಮಗೆ ಹುಟ್ಟುವ ಮಕ್ಕಳಿಗೆ ತನಗೆ ಸಿಗುವ ಸಂಬಳದಿಂದ ಒಳ್ಳೆಯ ಶಿಕ್ಷಣ ಕೊಡಿಸಬಹುದು.
ಅಭಿಮನ್ಯು ದುಡಿಯುವ ಹಣದಿಂದ ಸಂಸಾರ ನಿಭಾಯಿಸಬಹುದು.
ಇಷ್ಟಿದ್ದರೆ ಸಾಕು ನೆಮ್ಮದಿಯ ಜೀವನ.
ಈಗಿನ ಕಾಲದಲ್ಲಿ ಮಕ್ಕಳ ಮನಸ್ಥಿತಿಯೇ ಬೇರೆ.
ಇರುವ ವ್ಯವಸ್ಥೆಗೆ ಹೊಂದಿಕೊಂಡು ಬದುಕು ನಡೆಸೋದಿಲ್ಲ.
ಆರೈಕೆಯಲ್ಲಿ, ಶಿಕ್ಷಣದಲ್ಲಿ ಎಲ್ಲದಕ್ಕಿಂತ ಹೆಚ್ಚಾಗಿ ಆರ್ಥಿಕ ವಿಷಯದಲ್ಲಿ ಸ್ವಲ್ಪ ಹೆಚ್ಚು ಕಡಿಮೆಯಾದರೂ ಸಹಿಸಿಕೊಳ್ಳುವುದಿಲ್ಲ.
ಇಷ್ಟು ಕಷ್ಟದಲ್ಲಿ ಯಾಕಾದರು ಅಪ್ಪ, ಅಮ್ಮ ನಮ್ಮನ್ನು ಹುಟ್ಟಿಸಿದರೋ ಎಂದು ಕೇಳೋದರಲ್ಲಿ ಸಂಶಯವಿಲ್ಲ.
ಈಗಿನ ಶಿಕ್ಷಣ ವ್ಯವಸ್ಥೆಯೂ ಕೂಡ ವ್ಯಾಪಾರಿಕರಣಗೊಂಡಿದೆ.
ಒಂದನೆ ತರಗತಿಯಲ್ಲಿ ಓದುವ ಮಗುವಿಗೂ ಕೂಡ ಸಾವಿರಾರು ರೂಪಾಯಿ ಡೊನೇಷನ್ ಕೇಳುತ್ತಾರೆ.
ಹಣ ಇಲ್ಲ ಅಂದರೆ ಒಳ್ಳೆಯ ವಿದ್ಯಾಸಂಸ್ಥೆಯಲ್ಲಿ ಶಿಕ್ಷಣ ಕೊಡಿಸೋದಕ್ಕೆ ಸಾಧ್ಯವೇ ಇಲ್ಲ.
ಹಾಗಾಗಿ ತನ್ನ ದುಡಿಮೆ ಅನಿವಾರ್ಯ ಎಂಬ ವಿಷಯವನ್ನು ಅಭಿಮನ್ಯುವಿನ ಮುಂದೆ ಆಕೆ ತೆರೆದಿಟ್ಟರೂ ಅಭಿಮನ್ಯು ಆಕೆಯನ್ನು ಮೈಸೂರಿಗೆ ಕಳುಹಿಸಲು ಒಪ್ಪಲಿಲ್ಲ.
ಖಾಸಗಿ ಶಾಲೆಯಲ್ಲಿ ಓದಿದವರೆಲ್ಲ ಉದ್ಧಾರ ಆಗಿದ್ದಾರೆ ಎಂಬುದು ಕೇವಲ ಭ್ರಮೆ ಅಷ್ಟೆ.
ಖಾಸಗಿ ಶಾಲೆಗಿಂತ ಸರಕಾರಿ ಶಾಲೆಯೇ ವಾಸಿ.
ಮಾನವೀಯ ಮೌಲ್ಯಗಳೇನಾದರು ಉಳಿದಿದ್ದರೆ ಅದು ಸರಕಾರಿ ಶಾಲೆಯಲ್ಲಿ ಓದಿದ ಮಕ್ಕಳಲ್ಲಿ ಮಾತ್ರ.
ಮಕ್ಕಳ ವಿದ್ಯಾಭ್ಯಾಸದ ಬಗ್ಗೆ ಈಗಲೇ ತಲೆ ಕೆಡಿಸಿಕೊಳ್ಳೋದನ್ನು ನೋಡಿದರೆ ಕೂಸು ಹುಟ್ಟುವ ಮುನ್ನ ಕುಲಾವಿ ಹೊಲಿಸದಂತೆ ಎಂಬುದು ಅಭಿಮನ್ಯುವಿನ ವಾದ.
ಸರಕಾರಿ ಶಾಲೆಯಲ್ಲಿ ಗುಣಮಟ್ಟದ ಶಿಕ್ಷಣ ದೊರೆಯುತ್ತಿದೆ ಎಂಬುದು ಕೇವಲ ಭಾಷಣದಲ್ಲಿ ಕೇಳೋದಕ್ಕೆ ಮಾತ್ರ ಚೆಂದ.
ಸರಕಾರಿ ಶಾಲೆಯ ಶಿಕ್ಷಕರು, ಶಾಸಕರು, ಮಂತ್ರಿಗಳು, ಸರಕಾರಿ ವೇತನ ಪಡೆಯುತ್ತಿರುವ ಪ್ರತಿಯೊಂದು ಇಲಾಖೆಯವರು ತಮ್ಮ ಮಕ್ಕಳನ್ನು ಸರಕಾರಿ ಶಾಲೆಗೆ ಕಳುಹಿಸುವಂತಾದರೆ ಮಾತ್ರ ಸರಕಾರಿ ಶಾಲೆಯ ಹಣೆಬರಹ ಬದಲಾಗೋದಕ್ಕೆ ಸಾಧ್ಯ ಎಂಬುದು ಅಕ್ಷರಳಿಗೆ ಚೆನ್ನಾಗಿ ಗೊತ್ತು.
ಹೀಗಾಗಿ ಅಭಿಮನ್ಯುವಿನ ಅಭಿಪ್ರಾಯಕ್ಕೆ ತಲೆದೂಗಲು ಆಕೆ ಇಷ್ಟ ಪಡಲಿಲ್ಲ.
ಅಭಿ, ನೀನು ಇನ್ನು ಯಾವ ಲೋಕದಲ್ಲಿದ್ದಿಯ?
ಇದು ಸ್ಪರ್ಧಾತ್ಮಕ ಜಗತ್ತು.
ಆಂಗ್ಲಭಾಷೆ ಕಲಿಕೆ ಅನಿವಾರ್ಯ.
ಸಾಕಷ್ಟು ಪ್ರತಿಭಾವಂತ ಸರಕಾರಿ ಶಾಲೆಯ ವಿದ್ಯಾರ್ಥಿಗಳು ಆಂಗ್ಲಭಾಷೆಯ ಜ್ಞಾನವಿಲ್ಲದೆ ಉದ್ಯೋಗ ಪಡೆಯೋದಕ್ಕೆ ಸಾಧ್ಯವಾಗದೆ ಪರದಾಡುತ್ತಿದ್ದಾರೆ.
ಸರಕಾರಿ ಶಾಲೆಯಲ್ಲಿ ಗುಣಮಟ್ಟದ ಶಿಕ್ಷಣ ದೊರೆಯುವುದಾದರೆ ಬಹುತೇಕ ಪೋಷಕರು ತಮ್ಮ ಮಕ್ಕಳನ್ನು ಖಾಸಗಿ ಶಾಲೆಗೆ ಯಾಕೆ ಕಳುಹಿಸಬೇಕು ಹೇಳು?
ಇಂದು ಬಡವರ್ಗದವರು ಕೂಡ ತಮ್ಮ ಮಕ್ಕಳಿಗೆ ಆಂಗ್ಲಮಾಧ್ಯಮ ಶಾಲೆಯಲ್ಲಿ ಶಿಕ್ಷಣ ಕೊಡಿಸುವ ಕನಸು ಕಾಣ್ತಾ ಇದ್ದಾರೆ.
ದಯವಿಟ್ಟು ನನ್ನ ಅರ್ಥ ಮಾಡ್ಕೊ ಅಭಿ.
ನಿನ್ಗೆ ಕೈ ಮುಗಿದು ಕೇಳ್ಕೋತ್ತೇನೆ.
ದಯವಿಟ್ಟು ನನ್ಗೆ ಹೊರಡೋದಕ್ಕೆ ಅವಕಾಶ ಮಾಡಿಕೊಡು, ಇಲ್ಲ ಅನ್ಬೇಡ.
ನನ್ನ ಬಂಗಾರ ಅಲ್ವ ನೀನು?
ಅಭಿಮನ್ಯುವಿನ ಎದುರು ಕೈ ಮುಗಿದು ಕೇಳಿಕೊಂಡಳು.
ಆಯ್ತು, ಅದ್ಕ್ಕೆ ಯಾಕೆ ಇಷ್ಟೊಂದು ಗೋಗರಿಯ್ತ ಇದ್ದೀಯ?
ಹೋಗಿ ಬಾ.
ಆದ್ರೆ ಹೋದ ನಂತರ ಈ ಬಡಪಾಯಿಯನ್ನ ಮರಿಬೇಡ.
ನೀನು ಬರುವ ಹಾದಿಯನ್ನೇ ಕಾಯ್ತಾ ಇರ್ತೇನೆ.
ಅಕ್ಷರಳ ಮೈಸೂರು ಪಯಣಕ್ಕೆ ಅಭಿಮನ್ಯುವಿನಿಂದ ಕಡೆಗೂ ಗ್ರೀನ್ ಸಿಗ್ನಲ್ ದೊರೆಯಿತು.
ನಿನ್ನ ನೋಡದೆ ನನ್ನಿಂದ ಇರೋದಕ್ಕೆ ಸಾಧ್ಯನಾ ಹೇಳು?
ಎಷ್ಟೇ ಆದ್ರು ನೀನು ನನ್ನ ಬಂಗಾರ ಅಲ್ವ?
ರಜೆ ಸಿಕ್ಕಾಗೆಲ್ಲ ಬಂದೇ ಬರ್ತಿನಿ.
ನಿನ್ನ ನೋಡುವ ಒಂದೇ ಒಂದು ಉದ್ದೇಶಕ್ಕೆ.
ಆಗ ಇದೇ ರಾಜಾಸೀಟ್‌ನಲ್ಲಿ ಭೇಟಿಯಾಗೋಣ.
ನಿನ್ನ ಬಿಟ್ಟು ಮೈಸೂರಿಗೆ ಹೋಗೋದಕ್ಕೆ ಮನಸ್ಸಾಗುತ್ತಿಲ್ಲ.
ಮದ್ವೆಯಾಗಿದ್ರೆ ಇಬ್ರು ಒಟ್ಟಿಗೆ ಮೈಸೂರಿನಲ್ಲಿ ಹಾಯಾಗಿ ಇರ್ಬೊಹುದಿತ್ತು ಎಂದು ಮನದ ಇಂಗಿತ ತೋರ್ಪಡಿಸಿದಳು.
ಈಗೇನು ನಾವಿಬ್ರು ಹಾಯಾಗಿ ಇಲ್ವ?
ಎಂದು ಆಕೆಯನ್ನು ತನ್ನ ತೋಳಲ್ಲಿ ಬಳಸಿಕೊಂಡ.
ಹಲವು ಸಮಯ ಅಭಿಮನ್ಯುವಿನ ತೋಳಲ್ಲಿ ಬಂಧಿಯಾಗಿ ಮನದೊಳಗಿದ್ದ ನೋವನ್ನೆಲ್ಲ ದೂರ ಮಾಡಿಕೊಂಡಳು.
ಇಬ್ಬರಿಗೂ ಇಂತಹ ಒಂದು ಪರಿಸ್ಥಿತಿ ಎದುರಾಗುತ್ತದೆ ಎಂಬ ಸಣ್ಣ ನಿರೀಕ್ಷೆ ಕೂಡ ಇರಲಿಲ್ಲ.
ಸದಾ ಒಬ್ಬರನ್ನೊಬ್ಬರು ತೋಳಲ್ಲಿ ಬಳಸಿಕೊಳ್ಳುತ್ತಾ, ಮುಂದಿನ ವೈವಾಹಿಕ ಜೀವನದ ಬಗ್ಗೆ ನೂರಾರು ಮಾತುಗಳನ್ನಾಡುತ್ತಾ ಕಾಲ ಕಳೆದು ಹೋಗಿದ್ದೇ ಅವರ ಅರಿವಿಗೆ ಬರಲಿಲ್ಲ.
ಪ್ರೀತಿಸಲು ಪ್ರಾರಂಭಿಸಿದ ದಿನದಿಂದಲೂ ಅಷ್ಟೊಂದು ಸುಂದರವಾದ ಬದುಕನ್ನು ಕಂಡಿದ್ದರು.
ಜೀವನ ಪೂರ್ತಿ ಹೀಗೆಯೇ ಕಳೆಯಬೇಕೆಂದು ಅಂದುಕೊಂಡಿದ್ದರು.
ಅದರೆ ಬದುಕು ಅನ್ನೋದು ಯಾರು ಅಂದುಕೊಂಡಂತೆ ಇರುವುದಿಲ್ಲ.
ಒಬ್ಬರನ್ನೊಬ್ಬರು ಅಗಲಿ ಇರಬೇಕಾದ ಅನಿವಾರ್ಯತೆ ನಿರ್ಮಾಣಗೊಂಡಿತು.
ಅಭಿಮನ್ಯುವಿಗೆ ಅಕ್ಷರಳನ್ನು ಕಳುಹಿಸಿಕೊಡಲು ಇಷ್ಟವಿರದೆ ಇದ್ದರೂ ಮುಂದಿನ ಸುಂದರ ಬದುಕಿಗಾಗಿ ಆಕೆ ಹೊರಟ್ಟಿದ್ದಾಳೆ ಎಂದು ಮನವರಿಕೆಯಾದ ನಂತರ ತಡೆದು ನಿಲ್ಲಿಸುವ ಮನಸ್ಸಾಗಲಿಲ್ಲ.
ಭಾರವಾದ ಮನಸ್ಸಿನೊಂದಿಗೆ ಆಕೆಯನ್ನು ಕಳುಹಿಸಿಕೊಡುವ ನಿರ್ಧಾರ ಮಾಡಿದ.
“ಅಕ್ಷರ, ನೀನು ಮೈಸೂರಿಗೆ ಹೊರಡೋದು ಯಾವಾಗ”?
ಮುಂದಿನ ವಾರ ಹೊರಡ್ತಿನಿ.
ಅದರ ನಡುವೆ ಮೈಸೂರಿಗೆ ಒಮ್ಮೆ ಹೋಗಿ ಬರ್ಬೇಕು.
ಜೊತೆಗೆ ನೀನು ಬಾ.
ಒಟ್ಟಿಗೆ ಹೋಗಿ ಬರುವ ಅಂದಳು.
ಕೆಲವು ದಿನ ಮನೆಯಲ್ಲಿಯೇ ಕಳೆದ ಅಕ್ಷರ ಮೈಸೂರಿಗೆ ಹೊರಡಲು ಬೇಕಾದ ಸಿದ್ಧತೆಗಳನ್ನು ಕೈಗೊಂಡಳು.
ಎರಡು ಸೂಟ್‌ಕೇಸ್ ತುಂಬ ಡ್ರೆಸ್‌ಗಳೇ ತುಂಬಿಕೊಂಡಿದ್ದವು.
ಅದರೊಂದಿಗೆ ಒಂದು ಸೂಟ್‌ಕೇಸ್‌ನಲ್ಲಿ ಆಕೆಯ ಅಲಂಕಾರಿಕ ವಸ್ತುಗಳು, ಆಕೆ ಹೆಚ್ಚಾಗಿ ಇಷ್ಟಪಡುತಿದ್ದ ಟೆಡ್ಡಿಬೇಸ್, ಅಭಿಮನ್ಯು ಬರೆದ ಪ್ರೇಮ ಪತ್ರಗಳು, ಹುಟ್ಟು ಹಬ್ಬ, ಪ್ರೇಮಿಗಳ ಹಬ್ಬ ವೇಲೆಟೈನ್ಸ್ ಡೇ, ಹೊಸ ವರ್ಷದಂದು ನೀಡಿದ ಸಾಕಷ್ಟು ಗ್ರಿಟಿಂಗ್ಸ್, ಗಿಫ್ಟ್‌ಗಳು ತುಂಬಿಕೊಂಡಿದ್ದವು.
ಮೈಸೂರಿಗೆ ಹೊರಡುವ ಸಿದ್ಧತೆ ಪೂರ್ಣಗೊಳಿಸಿದ ನಂತರ ಮೈಸೂರಿಗೆ ತೆರಳಿ ಒಂದು ಒಳ್ಳೆಯ ಲೇಡಿಸ್‌ಹಾಸ್ಟೆಲ್ ಹುಡುಕಬೇಕೆಂದು ನಿರ್ಧರಿಸಿ ಅಭಿಮನ್ಯುವಿನೊಂದಿಗೆ ಮೈಸೂರಿಗೆ ಪಯಣ ಬೆಳೆಸಿದಳು.
ಬೆಳಗಿನ ಜಾವ ಸೂರ್ಯ ಆಗತಾನೆ ಭುವಿಯನ್ನು ಕಣ್ತೆರೆದು ನೋಡಲು ಪ್ರಯತ್ನಿಸುತ್ತಿದ್ದ.
ದಟ್ಟ ಹೊಗೆಯಂತೆ ಕವಿದುಕೊಂಡಿದ್ದ ಮಂಜು ಚಳಿಯ ತೀವ್ರತೆಯನ್ನು ಮತ್ತಷ್ಟು ಹೆಚ್ಚಿಸಿತು.
ಮೈಸೂರಿಗೆ ಅಭಿಮನ್ಯುವಿನೊಂದಿಗೆ ಹೋಗುವ ವಿಚಾರವನ್ನು ಅಕ್ಷರ ಮನೆಯಲ್ಲಿ ತಿಳಿಸಿರಲಿಲ್ಲ.
ಹಾಗಾಗಿ ಆಕೆಯ ಮನದಲ್ಲಿ ಯಾರಾದರು ನೋಡಿಬಿಟ್ಟರೆ?ಎಂಬ ಭಯ ಕವಿದುಕೊಂಡಿತ್ತು.
ಮಡಿಕೇರಿಯ ಕೆ‌ಎಸ್‌ಆರ್‌ಟಿಸಿ ಬಸ್ ನಿಲ್ದಾಣದ ಸುತ್ತ ಒಮ್ಮೆ ಕಣ್ಣಾಡಿಸಿ ಪರಿಚಿತರು ಯಾರು ಇಲ್ಲವೆಂದು ಖಚಿತಪಡಿಸಿ ಕೊಂಡು ಅಭಿಮನ್ಯುವಿನೊಂದಿಗೆ ಕಳ್ಳಹೆಜ್ಜೆ ಇಡುತ್ತಾ ಬಸ್ ಏರಿ ಕುಳಿತಳು.
ಬೆಳಗ್ಗಿನ ಜಾವವಾಗಿದ್ದರಿಂದ ಪ್ರಯಾಣಿಕರು ಹೆಚ್ಚೇನು ಇರಲಿಲ್ಲ.
ಬಸ್‌ನಲ್ಲಿದ್ದ ಬೆರಳೆಣಿಕೆಯಷ್ಟು ಪ್ರಯಾಣಿಕರ ಪೈಕಿ ಕೆಲವರು ದಿನಪತ್ರಿಕೆ ಓದುವುದರಲ್ಲಿ ಮುಳುಗಿ ಹೋಗಿದ್ದರು.
ಮತ್ತೆ ಕೆಲವರು ಮಾತಾಡುತ್ತಾ ಕುಳಿತ್ತಿದ್ದರು.
ಆ ಚಳಿಯ ನಡುವೆಯೂ ಕೂಡ ಬೆವರಿ ಹೋದ ಅಕ್ಷರ ಮನೆಯಿಂದ ತಂದಿದ್ದ ನೀರಿನ ಬಾಟಲಿಯನ್ನು ತೆರೆದು ಕುಡಿದು ಆಯಾಸ ನೀಗಿಸಿಕೊಳ್ಳುತ್ತಿದ್ದಳು.
ಮಡಿಕೇರಿಯಿಂದ ಬಸ್ ಹೊರಡುತ್ತಿದ್ದಂತೆ ಇಬ್ಬರು ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಹಾವು ಹರಿದಾಡಿದಂತಿರುವ ಕೊಡಗು ಜಿಲ್ಲೆಯ ರಸ್ತೆಯಲ್ಲಿ ತೆವಳುತ್ತಾ ಸಾಗುತ್ತಿದ್ದ ಬಸ್ ಕುಶಾಲನಗರ ದಾಟಿ ಮೈಸೂರಿನ ಬಯಲು ಸೀಮೆಗೆ ಪ್ರವೇಶಿಸುತ್ತಿದ್ದಂತೆ ತನ್ನ ವೇಗ ಹೆಚ್ಚಿಸಿಕೊಂಡಿತು.
ಪಯಣದುದ್ದಕ್ಕೂ ಮಾತಿನಲ್ಲಿಯೇ ಕಳೆದು ಹೋದ ಇಬ್ಬರಿಗೆ ಮೈಸೂರಿಗೆ ಬಸ್ ಇಷ್ಟೊಂದು ಬೇಗ ಬಂದು ಬಿಡ್ತಾ ಅನ್ನಿಸಿತು.
ಮೈಸೂರು ತಲುಪಿದಂತೆ ಮೊದಲು ಪ್ರಾರಂಭಿಸಿದ್ದೇ ಲೇಡಿಸ್ ಹಾಸ್ಟೆಲ್‌ಗಾಗಿ ಹುಡುಕಾಟ.
ಅಪರಿಚಿತ ನಗರದಲ್ಲಿ ಎದುರಿಗೆ ಸಿಕ್ಕ ಹತ್ತಾರು ಜನರಲ್ಲಿ ಇಲ್ಲಿ ಒಳ್ಳೆಯ ಲೇಡಿಸ್ ಹಾಸ್ಟೇಲ್ ಯಾವುದಿದೆ?
ಎಂಬ ಪ್ರಶ್ನೆ ಕೇಳುತ್ತಾ ಕೊನೆಗೂ ಲೇಡಿಸ್ ಹಾಸ್ಟೆಲ್ ಕಂಡು ಹಿಡಿದರು.
ಅಲ್ಲಿಗೆ ಒಂದು ದೊಡ್ಡ ಕೆಲಸ ಮುಗಿದಂತಾಯಿತು.
ಮೈಸೂರಿನಲ್ಲಿ ಸಣ್ಣಪುಟ್ಟ ಕೆಲಸಗಳನ್ನೆಲ್ಲ ಮುಗಿಸಿಕೊಂಡು ನೇರವಾಗಿ ಚಾಮರಾಜೇಂದ್ರ ಮೃಗಾಲಯಕ್ಕೆ ತೆರಳಿದರು.
ಮರದಿಂದ ಮರಕ್ಕೆ ನೆಗೆಯುವ ಕೋತಿಗಳು, ಆಕಾಶದೆತ್ತರಕ್ಕೆ ಕತ್ತನ್ನು ಎಟುಕಿಸುವ ತವಕದಲ್ಲಿರುವ ಜಿರಾಫೆಗಳು, ಘೀಳಿಡುತ್ತಾ ಅತ್ತಿಂದಿತ್ತ ಓಡಾಡುವ ಆನೆಗಳು, ಹುಲಿಗಳು ಮನಸ್ಸಿಗೆ ಮುದ ನೀಡಿದವು.
ಸ್ವಚ್ಛಂದ ಪರಿಸರದಲ್ಲಿ ವಿಹರಿಸುತ್ತಿದ್ದ ಪ್ರಾಣಿಗಳು ಮನುಷ್ಯನ ಮನಸ್ಸನ್ನು ಸಂತೃಪ್ತಿ ಪಡಿಸಲು ಮೃಗಾಲಯದಲ್ಲಿ ಬಂಧಿಯಾಗಿದ್ದವು.
ಅಲ್ನೋಡು ನಿನ್ನ ವಂಶಸ್ತರು ಎಂದು ಮರದಿಂದ ಮರಕ್ಕೆ ನೆಗೆಯುತ್ತಿದ್ದ ಕೋತಿಯನ್ನು ತೋರಿಸಿ ಅಕ್ಷರಳನ್ನು ಗೇಲಿಮಾಡಿದ.
ಅವರು ನನ್ನ ವಂಶಸ್ತರು ಮಾತ್ರ ಅಲ್ಲ.
ನಿನ್ನ ವಂಶಸ್ತರು ಕೂಡ.
ನಿನ್ನ ಪೂರ್ವಜರಿಗೆ ನಮಸ್ಕಾರ ಮಾಡು ಎಂದು ಪ್ರತಿಯಾಗಿ ಗೇಲಿಮಾಡಿದಳು.
ಚಾಮುಂಡಿ ಬೆಟ್ಟ, ಅರಮನೆಯೊಳಗೆ ಕೈ ಕೈ ಹಿಡಿದುಕೊಂಡು ಪ್ರಪಂಚವನ್ನೇ ಮರೆತ ಹಾಗಿ ಸಂತೋಷದಲ್ಲಿ ಮನಸ್ಸಿಗೆ ಖುಷಿಯಾಗುವಷ್ಟು ಹೊತ್ತು ಸುತ್ತಾಡಿದರು.
ಮೈಸೂರಿನಲ್ಲಿ ಸಮಯ ಹೋಗಿದ್ದೇ ಅರಿವಿಗೆ ಬರಲಿಲ್ಲ.
ಮಡಿಕೇರಿಯಲ್ಲಾದರೆ ಇಬ್ಬರನ್ನು ಗಮನಿಸಲು ನೂರಾರು ಕಣ್ಣುಗಳು ಇರುತ್ತಿದ್ದವು.
ಆದರೆ, ಮೈಸೂರಿನಲ್ಲಿ ಯಾರಿದ್ದಾರೆ?
ಇಲ್ಲಿ ಹೇಳೋರು ಕೇಳೋರು ಯಾರು ಇಲ್ಲ ಎಂದು ನಿರ್ಧರಿಸಿ ಸುತ್ತಿದ್ದೇ ಸುತ್ತಿದ್ದು.
ಮೈಸೂರಿನಲ್ಲಿ ಅಲ್ಲಿ ಇಲ್ಲಿ ಅಡ್ಡಾಡಿ ಸಂಜೆಯಾಗುತ್ತಿದ್ದಂತೆ ಮನೆಯ ನೆನಪಾಗಿ ಮಡಿಕೇರಿಯ ಕಡೆಗೆ ಹೊರಟು ನಿಂತಿದ್ದ ವೋಲ್ವೋ ಬಸನ್ನು ತರಾತುರಿಯಲ್ಲಿ ಏರಿಕುಳಿತರು.
ಬಸ್ ಮುಂದೆ ಮುಂದೆ ಸಾಗುತ್ತಿದ್ದಂತೆ ಹೊತ್ತು ಸರಿದು ಧರೆಯನ್ನು ಇರುಳು ಮೆಲ್ಲನೆ ಕವಿದುಕೊಳ್ಳಲು ಪ್ರಾರಂಭಿಸಿತು.
ರಾತ್ರಿಯಾದ್ದರಿಂದ ಬಸ್‌ನಲ್ಲಿ ಯಾವುದೇ ಸದ್ದು ಗದ್ದಲವಿರಲಿಲ್ಲ.
ಸಣ್ಣಗೆ ಪಿಸುಗುಟ್ಟಿದರೂ ಕೂಡ ಎಲ್ಲರಿಗೂ ಕೇಳಿಸಿ ಬಿಡುತಿತ್ತು.
ಬಸ್‌ನ ದೀಪಗಳು ಒಂದೊಂದಾಗಿ ಉರಿಯುವುದು ನಿಲ್ಲಿಸಿ ಕತ್ತಲು ಆವರಿಸಿಕೊಂಡಾಗ ಇಬ್ಬರ ಎದೆ ಬಡಿತ ಹೆಚ್ಚಾಗತೊಡಗಿತು.
ಆ ಬಸ್‌ನೊಳಗೆ ಮಾಡಬಾರದಂತದ್ದೇನು ಮಾಡಲು ಸಾಧ್ಯವಿಲ್ಲ ಎಂಬ ಅರಿವು ಇದ್ದರೂ ಕತ್ತಲೆ ಅವರಿಬ್ಬರ ಎದೆ ಬಡಿತ ಹೆಚ್ಚಿಸಿತು.
ಈ ಕತ್ತಲೆಯ ನಡುವೆ ಆಕೆ ತನ್ನ ಬಗ್ಗೆ ಈಗ ಏನಂದುಕೊಳ್ಳುತ್ತಿದ್ದಾಳೋ ಎಂಬ ಪ್ರಶ್ನೆ ಅಭಿಮನ್ಯುವಿನ ಮನದಲ್ಲಿ ಕಾಡಿದಂತೆ ಆಕೆಯ ಮನದಲ್ಲಿಯೂ ಅಂತಹದ್ದೇ ಒಂದು ಪ್ರಶ್ನೆ ಕಾಡದೆ ಇರಲಿಲ್ಲ.
ಮಡಿಕೇರಿಯ ರಾಜಾಸೀಟ್ ಉದ್ಯಾನವನದಲ್ಲಿ ಇಬ್ಬರು ಬಿಗಿದಪ್ಪಿಕೊಂಡು ಚುಂಬಿಸಿದಾಗಲೂ ಕೂಡ ಇಬ್ಬರಲ್ಲಿ ಅಷ್ಟೊಂದು ತೀವ್ರತರದ ಎದೆ ಬಡಿತ ಕೇಳಿಸಿರಲಿಲ್ಲ.
ಒಬ್ಬರೊಬ್ಬರಿಗೆ ಕೇಳಿಸುವಷ್ಟರ ಮಟ್ಟಿಗೆ ಎದೆ ಬಡಿತದ ಶಬ್ದ ಕೇಳಿಸುತಿತ್ತು.
ಒಮ್ಮೊಮ್ಮೆ ಬಸ್ ಅಲುಗಾಡಿ ಮೈ ಸೋಕಿದಾಗ ಮೈ ಪೂರ ಬೆವತು ಹೋಗಿ ಹೊದೆಯಲು ನೀಡಿದ ಬೆಡ್‌ಶೀಟನ್ನು ಪಕ್ಕಕಿಟ್ಟು ಒಂದು ಬಾಟಲಿ ನೀರು ಖಾಲಿ ಮಾಡಿದರು.
ಬಸ್ ಮಡಿಕೇರಿ ತಲುಪುವವರೆಗೂ ಇಬ್ಬರು ಕಲ್ಪನೆಯ ಸುಖ ಅನುಭವಿಸುತ್ತಾ ಪ್ರೇಮಲೋಕದಲ್ಲಿ ವಿಹರಿಸಿದರು.
ಬಸ್ ಮಡಿಕೇರಿ ತಲುಪುವಾಗ ಗಂಟೆ ಒಂಭತ್ತು ಕಳೆದು ಹತ್ತರ ಕಡೆಗೆ ನಡಿಗೆ ಹಾಕುತ್ತಿತ್ತು.
ಇಬ್ಬರು ಬಸ್ ಇಳಿದು ಆಟೋರಿಕ್ಷಾ ಏರಿ ಮನೆ ಸೇರಿಕೊಂಡರು.
ಅಕ್ಷರ ಮೈಸೂರಿಗೆ ಹೊರಡೋದಕ್ಕೆ ಮೂರು ದಿನಗಳು ಮಾತ್ರ ಬಾಕಿ ಉಳಿದಿದ್ದವು.
ಆ ಮೂರು ದಿನಗಳನ್ನು ಮನೆಯಲ್ಲಿ ಇಲ್ಲದ ಸುಳ್ಳುಹೇಳಿ ಹೊರ ಬಂದು ಅಭಿಮನ್ಯುವಿನೊಂದಿಗೆ ಕಳೆದುಬಿಟ್ಟಳು.
ಮೂರು ದಿನಗಳ ಬಳಿಕ ಆಕೆಯನ್ನು ರಾಜಶೇಖರ್ ಕಾರಿನಲ್ಲಿ ಮೈಸೂರುವರೆಗೆ ಕರೆದೊಯ್ದು ಬಿಟ್ಟು ಬಂದರು.
ಮೈಸೂರಿನ ವಾತಾವರಣಕ್ಕೆ ಒಗ್ಗಿಕೊಳ್ಳಲು ಆಕೆಗೆ ಹೆಚ್ಚು ಸಮಯ ಬೇಕಾಗಲಿಲ್ಲ.
ಒಂದಷ್ಟು ಹೊಸ ಸ್ನೇಹಿತರಿಂದ ಒಂದಷ್ಟು ಹೊಸ ವಿಷಯಗಳನ್ನು ತಿಳಿದುಕೊಂಡು ಸಂತಸದಿಂದಲೇ ದಿನ ಕಳೆದಳಾದರೂ ಆಕೆಗೆ ಅಭಿಮನ್ಯುವಿನ ಬಿಸಿಯಪ್ಪುಗೆ ನೆನಪಾದೊಡನೆ ಈಗಿಂದೀಗಲೆ ಹೊರಟು ಬಿಡುವ ಅನ್ನಿಸತೊಡಗುತಿತ್ತು.
ಮೊಬೈಲ್ ಸಂಭಾಷಣೆ ಇಬ್ಬರನ್ನು ಹತ್ತಿರ ತರುತಿತ್ತಾದರೂ ಒಟ್ಟಿಗೆ ಕುಳಿತು ಮಾತಾಡುವುದರಲ್ಲಿ ಸಿಗುತ್ತಿದ್ದ ಸಂತೋಷ ಮೊಬೈಲ್‌ನಿಂದ ಸಿಗುತ್ತಿರಲಿಲ್ಲ.
ಎರಡು ತಿಂಗಳು ಸರಿದರೂ ಆಕೆಗೆ ಮಡಿಕೇರಿಯ ಕಡೆಗೆ ಮುಖಮಾಡಲು ಸಾಧ್ಯವಾಗಲಿಲ್ಲ.
ಆ ಎರಡು ತಿಂಗಳ ಅವಧಿಯ ಪ್ರತಿಯೊಂದು ದಿನಗಳೂ ಕೂಡ ಅಭಿಮನ್ಯುವಿನ ಪಾಲಿಗೆ ತಳಮಳ, ಆತಂಕದ ದಿನಗಳಾಯಿತು.
ಅಭಿಮನ್ಯುವಿನ ಮನದಲ್ಲಿ ಸಣ್ಣಗೆ ಒಂದು ಆತಂಕ ಕವಿದುಕೊಳ್ಳಲು ಪ್ರಾರಂಭಿಸಿತು.
ಅಕ್ಷರ ನನ್ನ ಮರೆತು ಬಿಟ್ಟಳಾ?
ಒಂದೇ ಒಂದು ದಿನ ನನ್ನ ನೋಡದೆ ಇರಲು ಅವಳಿಂದ ಸಾಧ್ಯವಾಗುತ್ತಿರಲಿಲ್ಲ.
ಇದೀಗ ಎರಡು ತಿಂಗಳು ಕಳೆದರೂ ನೋಡುವ ಉತ್ಸಾಹ ತೋರುತ್ತಿಲ್ಲವಲ್ಲ!?
ಎಂಬುದು ಅವನ ಕಳವಳಕ್ಕೆ ಕಾರಣವಾಗಿತ್ತು.
ಆ ವಿಚಾರವನ್ನೊಮ್ಮೆ ಕೇಳಿಯೇ ಬಿಡಬೇಕೆಂದು ನಿರ್ಧರಿಸಿ ಕರೆ ಮಾಡಿ ಅಕ್ಷರ ಯಾಕೆ ಮಡಿಕೇರಿಗೆ ಬರೋ ಮನಸ್ಸು ಮಾಡ್ತಾ ಇಲ್ಲ.
ನನ್ನ ನೋಡೋದಕ್ಕೆ ಮನಸ್ಸಾಗ್ತಾ ಇಲ್ವ?
ನನ್ಮೇಲೆ ಕೋಪನಾ?ಬೇಸರನಾ?
ಅಥವಾ ತಿರಸ್ಕಾರನಾ….?
ಕೇಳಬಾರದೆಂದುಕೊಂಡರೂ ಮೂರನೇ ಪ್ರಶ್ನೆಯನ್ನು ಬಾಯಿತಪ್ಪಿ ಕೇಳಿ ಬಿಟ್ಟು ನಾಲಿಗೆ ಕಚ್ಚಿಕೊಂಡ.
ಅದ್ಯಾವುದೂ ಅಲ್ಲ ನನ್ನ ಬಂಗಾರ.
ನಿನ್ನ ನೋಡ್ಬೇಕು.
ನಿನ್ನೊಂದಿಗೆ ಮಾತಾಡ್ಬೇಕೂಂತ ಜೀವ ತುಡಿಯ್ತಾ ಇದೆ.
ಮುಂದಿನವಾರ ರಜೆ ಹಾಕಿ ಬಂದ್ಬಿಡ್ತಿನಿ.
ಕೋಪ ಮಾಡ್ಕೋ ಬೇಡ.
ಯಾವತ್ತಿದ್ದರೂ ನಾನು ನಿನ್ನವಳೇ ಕಣೋ.
ಅದು ಆ ಸೂರ್ಯ, ಚಂದಿರ ಇರುಷ್ಟೇ ಸತ್ಯ ಪ್ರೀತಿಯಲ್ಲಿ ಆಕೆ ಸಾಕಷ್ಟು ಪಳಗಿದ್ದಳು.
ಅಭಿಮನ್ಯುವನ್ನು ಮುದ್ದಿಸಿ ಮನಗೆಲ್ಲುವುದನ್ನು ಆಕೆ ಎಂದೋ ಕರತಲಾಮಲಕ ಮಾಡಿಕೊಂಡಿದ್ದಳು.
ಆ ಭರವಸೆಯೊಂದಿಗೆ ನಿನಗಾಗಿ ಕಾಯ್ತಾ ಇರ್ತೇನೆ.
ಬೇಗ ಬಂದ್ಬಿಡು ಅಂದ ಅಭಿಮನ್ಯುವಿನಲ್ಲಿ ಒಮ್ಮಿಂದೊಮ್ಮೆಲೆ ಉಕ್ಕಿಬಂದ ದುಃಖ, ಸಂತೋಷದಿಂದ ಕಣ್ಣೀರ ಹನಿಗಳು ನೆಲಕ್ಕೆ ತೊಟ್ಟಿಕ್ಕಿದವು.
ಏಯ್ ಅಭಿ, ಹುಡುಗ ಆಗಿದ್ದುಕೊಂಡು ಆಳ್ತಾ ಇದ್ದಿಯಲ್ಲೋ?
ಮುಂದಿನವಾರ ಖಂಡಿತ ಬಂದೇ ಬರ್ತೇನೆ.
ಅದು ನಿನ್ಮೇಲೆ ಆಣೆ.
ದಯವಿಟ್ಟು ಅಳ್ಬೇಡ ಸಂತೈಸಿದಳು. 
ಇಬ್ಬರ ಪ್ರೀತಿ ತುಂಬಾ ಸುಂದರ, ನಿರ್ಮಲವಾಗಿತ್ತು.
ಯಾವುದೇ ವಿಚಾರಕ್ಕೆ ಕೋಪ ಮಾಡಿಕೊಂಡರೂ ಕೋಪ ಹೆಚ್ಚು ಕಾಲ ಉಳಿಯುತ್ತಿರಲಿಲ್ಲ.
ಪ್ರೀತಿಯ ಮುಂದೆ ಕೋಪಕ್ಕೆ ಉಳಿಗಾಲ ಇರುತ್ತಿರಲಿಲ್ಲ.
ಪ್ರೀತಿ ಅವರಿಬ್ಬರನ್ನು ಮತ್ತೆ ಬಂಧಿಸಿ ಬಿಡುತಿತ್ತು.
ಕೋಪ ಮಾಡಿಕೊಂಡು ದೂರ ಸರಿದು ಮತ್ತೆ ಒಂದಾಗಿ ಮತ್ತಷ್ಟು ಹತ್ತಿರವಾಗುತ್ತಿದ್ದರು.
ಪ್ರೀತಿ ಅಂದ ಮೇಲೆ ಒಂದಿಷ್ಟು ಮುನಿಸು ಇರಲೇ ಬೇಕು.
ಆಗ ಮಾತ್ರ ಪ್ರೀತಿ ಮತ್ತಷ್ಟು ಅರಳಿ ನಿಲ್ಲೋದಕ್ಕೆ ಸಾಧ್ಯ ಎಂಬುದನ್ನು ಅರಿತ್ತಿದ್ದರು.
ಮುನಿಸಿಕೊಂಡಷ್ಟೂ ಒಬ್ಬರನ್ನೊಬ್ಬರು ಅರಿತುಕೊಳ್ಳಲು ಸಾಧ್ಯವಾಗುತ್ತದೆ.
ಮುನಿಸಿಗೆ ಕಾರಣವೇನೆಂದು ಹುಡುಕುತ್ತಾ ಹೊರಟು ವಾತಾವರಣ ತಿಳಿಗೊಳಿಸಿ ಮತ್ತೆ ಮುದ್ದಾಡುತ್ತಿದ್ದರು.
ಇಬ್ಬರು ಮುನಿಸಿಕೊಂಡದ್ದಕ್ಕಿಂತ ಪ್ರೀತಿಯ ಅಲೆಯಲ್ಲಿ ತೇಲಾಡಿದ್ದೇ ಹೆಚ್ಚು.
ಅಕ್ಷರ ಮುಂದಿನ ವಾರ ಖಂಡಿತ ಬರ್ತೇನೆ ಅಂಥ ಭರವಸೆ ಕೊಟ್ಟ ಮೇಲಂತೂ ಅಭಿಮನ್ಯುಗೆ ಆಕಾಶದಲ್ಲಿ ತೇಲಾಡಿದ ಅನುಭವ.
ಆ ಮುಂದಿನವಾರ ಎಂದು ಬರುವುದೋ ಎಂದು ಎದುರು ನೋಡುತ್ತಾ ಬಹಳ ಕಷ್ಟದಿಂದಲೇ ದಿನ ದೂಡಿದ.
ಅಭಿಮನ್ಯು ಅಕ್ಷರಳ ಆಗಮನವನ್ನೇ ಎದುರು ನೋಡುತ್ತಾ ಕಚೇರಿಯಲ್ಲಿ ಕುಳಿತ್ತಿದ್ದ.
ಅಕ್ಷರ ಬಸ್ಸಿಳಿದು ಆಟೋ ಏರಿ ನೇರ ಅಭಿಮನ್ಯುವಿನ ಮುಂದೆ ಹಾಜರಾಗಿ ಈಗ ತೃಪ್ತಿ ಆಯ್ತಾ?
ಮಡಿಕೇರಿಗೆ ಬಾ ಅಂತ ಅದೆಷ್ಟು ಸಲ ಬಾಯಿಬಡ್ಕೊತ್ತಾ ಇದ್ದೆ.
ಈಗ ನೋಡು ನಿನ್ನ ಎದುರಿಗೆ ಬಂದು ನಿಂತಿದ್ದೆನೆ ಎಂದು ಆ ಮಾತನ್ನು ಅಲ್ಲಿಗೆ ನಿಲ್ಲಿಸಿ ಅಭಿ, ಇದ್ಯಾಕ್ಕೆ ಹೀಗೆ ಸೊರಗಿ ಹೋಗಿದ್ದೀಯ?
ನಾನಿಲ್ಲಾಂತ ವಿರಹ ವೇದನೆಯ?
ಹೊತ್ತಿಗೆ ಸರಿಯಾಗಿ ಊಟ ಮಾಡ್ಬಾರದ್ದ್ದಾ?
ನಾನೊಂದೆರಡು ತಿಂಗಳು ಹೊರಗೆ ಹೋಗಿದ್ದೇ ತಡ, ನಿನ್ಗೆ ಹೇಳೋರು ಕೇಳೋರು ಯಾರು ಇಲ್ಲದಂತಾಗಿದ್ದಾರೆ ಎಂದು ಅಭಿಮನ್ಯು ದಷ್ಟಪುಷ್ಟವಾಗಿದ್ದರೂ ಛೇಡಿಸಲೆಂದೇ ಕೇಳಿದಳು.
ನೀನಂದುಕೊಂಡಂತೇನು ಇಲ್ಲ ಬಿಡು.
ನೀನು ಮೈಸೂರಿಗೆ ಹೋದ ನಂತರ ನನ್ಗಂತು ತುಂಬನೇ ಬೇಸರ ಆಯ್ತು.
ಇಷ್ಟು ದಿನ ಅಕ್ಷರಳನ್ನ ಲವ್ ಮಾಡ್ತಾ ಇದ್ದೆ.
ಇನ್ನು ಯಾರನ್ನ ಲವ್ ಮಾಡ್ಲಿ?
ಅಂತ ಚಿಂತೆಯಲ್ಲಿ ಮುಳುಗಿ ಕಣ್ಣಿಗೆ ಕಂಡ ಹುಡುಗಿಯರ ಹಿಂದೆಲ್ಲ ಸುತ್ತಿ ಸುತ್ತಿ ಸೊರಗಿ ಹೋಗಿದ್ದೇನೆ ನೋಡು ಪ್ರತಿಯಾಗಿ ಅಷ್ಟೇ ತುಂಟತನದಿಂದ ಉತ್ತರ ನೀಡಿದ.
ಕೋತಿ, ನಿನ್ಗೆ ಯಾವ ಹುಡುಗಿಯರೂ ಸಿಗ್ಲಿಲ್ಲ ಅಲ್ವ?
ಅದಕ್ಕೆ ನನ್ಗೆ ದಿನಾ ಫೋನ್ ಮಾಡಿ ಬರೋದಕ್ಕೆ ಹೇಳ್ತಾ ಇದ್ದೆ.
ಈಗ ಅರ್ಥ ಆಯ್ತು ಬಿಡು.
ನಿನ್ಗೆ ಈ ಜಗತ್ತಿನಲ್ಲಿ ನನ್ನ ಬಿಟ್ರೆ ಬೇರೆ ಯಾವ ಹುಡುಗಿಯೂ ಸಿಗೋದಿಲ್ಲ ಕಣೋ, ನಿನ್ನ ಕಪಿಚೇಷ್ಟೆಗೆ.
ನಾನಾಗಿರುವುದಕ್ಕೆ ಸಹಿಸಿಕೊಂಡು ಸುಮ್ನೆ ಇದ್ದೇನೆ.
ಅಂತೂ ನಿನ್ಗೆ ನನ್ನ ಮೇಲೆ ಪ್ರೀತಿ ಇಲ್ಲ ಅಂದಂಗಾಯ್ತು…?
ಎಂದು ರಾಗವಾಗಿ ಹೇಳಿದ ಅಕ್ಷರಳನ್ನು ಬರಸೆಳೆದುಕೊಂಡ ಅಭಿಮನ್ಯು ನಿನ್ನ ಮೇಲೆ ಕೇವಲ ಪ್ರೀತಿ ಮಾತ್ರ ಇಟ್ಟಿಲ್ಲ.
ನನ್ನ ಜೀವವನ್ನೇ ಇಟ್ಟಿದ್ದೇನೆ ಅಂದ.
ಎಷ್ಟೊಂದು ದಿನಗಳಾಯ್ತಲ್ಲ ಅಭಿ, ನಿನ್ನ ತೋಳಲ್ಲಿ ಬಂಧಿಯಾಗದೆ?
ನನ್ಗಂತೂ ನೀನಿಲ್ಲದೆ ಮೈಸೂರು ಸಾಕಾಗಿ ಹೋಗಿದೆ.
ಅನಿವಾರ್ಯವಾಗಿ ಕೆಲಸ ಮಾಡ್ಕೊಂಡು ಹೋಗ್ತಾ ಇದ್ದೇನೆ.
ನೀನು ನನ್ನೊಂದಿಗಿಲ್ಲದ ಘಳಿಗೆ ಮರುಭೂಮಿಯಲ್ಲಿ ನಿಂತ ಅನುಭವ ಆಗುತ್ತೆ.
ನೀನು ನನ್ನೊಂದಿಗೆ ಬಂದ್ಬಿಡೋ… ಕೋರಿಕೊಂಡಳು.
“ಬರೋದು ಬಿಡೋದನ್ನ ಮತ್ತೆ ಚರ್ಚೆ ಮಾಡುವ, ಮೊದ್ಲು ಬೇಗ ಮನೆಗೆ ಹೋಗಿ ಸೇರ್ಕೊ.
ನಿಮ್ಮಪ್ಪನಿಗೆ ನೀನಿಲ್ಲಿರೋ ವಿಚಾರ ಗೊತ್ತಾದ್ರೆ ನಿನ್ನೊಂದಿಗೆ ನನ್ಗೂ ಸೇರಿಸಿ ಒದಿತಾರೆ.
ಮೊದ್ಲು ಇಲ್ಲಿಂದ ಜಾಗ ಖಾಲಿ ಮಾಡು”ಅಭಿಮನ್ಯು ತಮಾಷೆಗೆ ಆಡಿದ ಮಾತುಕೂಡ ಆಕೆಗೆ ಬೇಸರ ತರಿಸದೆ ಇರಲಿಲ್ಲ.
ಎರಡು ತಿಂಗಳಿನಿಂದ ಭೇಟಿಯಾಗಿಲ್ಲ, ಮುದ್ದಾಡಿಲ್ಲ.
ಅದಕೋಸ್ಕರನೇ ತರಾತುರಿಯಲ್ಲಿ ಹೊರಟು ಬಂದಾಗ ಅಭಿಮನ್ಯುವಿನಿಂದ ತಿರಸ್ಕಾರದ ಮಾತು ಕೇಳಿ ಮನದೊಳಗೆ ನೊಂದುಕೊಂಡಳು.
ಈ ಮಾತು ಕೇಳಿಸಿಕೊಳ್ಳೋದಕ್ಕೆ ನಾನು ಇಲ್ಲಿಗೆ ಬರ್ಬೇಕಿತ್ತಾ?
ಎಂದು ಮನದಲ್ಲಿ ಅಂದುಕೊಂಡಳು.
ಅಷ್ಟೊಂದು ದೂರದಿಂದ ಬಂದಿದ್ದೀನಿ.
ಒಂದಷ್ಟು ಹೊತ್ತು ಕೂತು ಮಾತಾಡಿಸುವಷ್ಟೂ ವ್ಯವಧಾನ ಕೂಡ ಇಲ್ಲದಾಯ್ತ ನಿನ್ನಲ್ಲಿ?
ಜಾಗ ಖಾಲಿ ಮಾಡು ಅನ್ನುವುದಕೋಸ್ಕರನಾ ನನ್ನ ಅಲ್ಲಿಂದಿಲ್ಲಿಗೆ ಕರೆಯಿಸಿಕೊಂಡಿದ್ದು?
ನಿನ್ಗೆ ನನ್ಮೇಲೆ ಒಂದು ಚೂರು ಕೂಡ ಪ್ರೀತಿ ಇಲ್ಲ ಎಂದವಳೇ ಮುಖ ಊದಿಸಿಕೊಂಡು ಮೌನ ಪ್ರತಿಭಟನೆ ಪ್ರಾರಂಭಮಾಡಿದಳು.
ಅಮ್ಮ, ತಾಯೆ ದಯಮಾಡಿ ಈ ಬಡಪಾಯಿನ ಕ್ಷಮಿಸಿಬಿಡು.
ನಿನ್ನ ಇಷ್ಟಾರ್ಥಗಳೆಲ್ಲವೂ ನೆರವೇರಲಿ.
ಅರ್ಧ ಗಂಟೆ ಏನು, ಬೆಳಕರಿಯುವ ತನಕ ಇಲ್ಲೇ ಕೂತಿರು.
ನನ್ನದೇನು ಅಭ್ಯಂತರವಿಲ್ಲ.
ಯಾರಿಗೆ ಬೇಕಾದರೂ ಬುದ್ಧಿವಾದ ಹೇಳ್ಬೊಹುದು.
ಆದ್ರೆ, ಹುಡುಗಿಯರಿಗೆ ಮಾತ್ರ ಹೇಳ್ಲಿಕ್ಕೆ ಹೋಗ್ಬಾದು.
ಮೂಗಿನ ತುದಿಯಲ್ಲಿಯೇ ಕೋಪ.
ಬಾಯಿಯಲ್ಲಿ ಪೌರುಷ ತೋರಿಸಿ ಬಿಡುತ್ತಾರೆ ಎಂದು ಆಕೆಯನ್ನು ನೋಡಿ ಹುಸಿಮುನಿಸು ತೋರ್ಪಡಿಸಿದ.
ನೀನು ಈ ತರ ಹುಡುಗಿಯರ ಬಗ್ಗೆ ಕೇವಲವಾಗಿ ಮಾತಾಡ್ಬೇಡ.
ಹುಡುಗಿಯರ ಬಗ್ಗೆ ನಿನ್ಗೇನು ಗೊತ್ತು?
ಅವರ ಕಷ್ಟಗಳೇನಾದ್ರು ಗೊತ್ತಾ?
ಹುಡುಗಿಯರು ಒಂದು ತಿಂಗಳಲ್ಲಿ ಅನುಭವಿಸುವ ಕಷ್ಟವನ್ನ ನೀನು ಜೀವನಪೂರ್ತಿ ಅನುಭವಿಸೋದಿಲ್ಲ.
ನಿಮ್ಗೇನು ನಾಲ್ಕು ಜನ ಸ್ನೇಹಿತರು ಸಿಕ್ರೆ ಸಾಕು.
ಕುಡ್ಕೊಂಡು ಹಾಯಾಗಿರ್ತಿರ.
ನಮ್ಗೆ ಅಂತಹ ಸ್ವಾತಂತ್ರ್ಯ ಎಲ್ಲಿದೆ?
ಅಭಿಮನ್ಯುವಿನ ಸ್ತ್ರೀ ಕುಲದ ಧ್ವೇಷಕ್ಕೆ ಪ್ರತಿಯಾಗಿ ಮಾತಿನಲ್ಲಿಯೇ ತಿವಿದಳು.
ಹುಡುಗರನ್ನ ಅಷ್ಟೊಂದು ಕೇವಲವಾಗಿ ಕಾಣ್ಬೇಡ. 
ಕುಡುಕರು. . ಕುಡುಕರು… ಅಂತ ಎಷ್ಟೊಂದು ಕೇವಲವಾಗಿ ಮಾತಾಡ್ತಿರಲ್ಲ?
ಕುಡಿಯೋದು ಎಷ್ಟು ಕಷ್ಟಾಂತ ನಿಮ್ಗೇನಾದ್ರು ಗೊತ್ತಾ?
ಕುಡಿಯೋ ಕಷ್ಟ ಕುಡುಕರಿಗೆ ಮಾತ್ರ ಗೊತ್ತು.
ಹೆಂಡ ನಾಲಿಗೆಗೆ ರುಚಿ ನೀಡದಿದ್ದರೂ ಗಟಗಟನೆ ಎತ್ತಿ ರುಚಿಗೋಸ್ಕರ ಉಪ್ಪಿನಕಾಯಿ ನೆಕ್ಕಿಕೊಳ್ತೇವೆ.
ಅಂಥ ಕಷ್ಟ ನಿಮ್ಗೇನಾದ್ರು ಇದೆಯ?
ಕುಡಿದು ಅಭ್ಯಾಸ ಮಾಡಿಕೊಂಡ್ರೆ ಕುಡಿತವನ್ನು ಬಿಟ್ಟು ಒಂದೇ ಒಂದು ದಿನ ಇರೋದಕ್ಕೆ ಸಾಧ್ಯನಾ?
ದುಡ್ಡಿಲ್ಲದೆ ಇದ್ರೂ ಸಾಲ ಮಾಡಿಯಾದರು ಕುಡಿಯಬೇಕು.
ಕುಡುಕರಿಗೆ ಯಾರಾದರು ಸಾಲ ಕೊಡ್ತಾರ?
ಖಂಡಿತ ಇಲ್ಲ.
ಕುಡುಕರ ಕಷ್ಟ ನಿನ್ಗೇನು ಗೊತ್ತು?
ಸ್ವತಃ ಪಾನಪ್ರಿಯನಾಗಿರುವುದರಿಂದ ಕುಡಿತದ ಚಟವನ್ನು ಬಲವಾಗಿ ಸಮರ್ಥಿಸಿಕೊಂಡ.
ಆಹಾ…, ಏನ್ ಚೆನ್ನಾಗಿ ಮಾತಾಡ್ತಾ ಇದ್ದೀಯ?
ಕುಡುಕರೇನು ಕುಡ್ದು ಸುಮ್ನೆ ಇರ್ತಾರ?
ಮೈ ಮೇಲೆ ದೆವ್ವ ಬಂದಂಗೆ ಆಡ್ತಾರೆ.
ರಸ್ತೆಯಲ್ಲಿ ಹೋಗುವವರಿಗೆ ಹೊಡೆಯೋದಕ್ಕೆ ತಾಕತ್ತಿಲ್ಲದೆ ಮನೆಯಲ್ಲಿರೋ ಪಾಪದ ಹೆಂಡ್ತಿ, ಮಕ್ಕಳನ್ನು ಇಡ್ಕೊಂಡು ಹೊಡಿಯ್ತಾರೆ.
ನನ್ಗೆ ಗೊತ್ತಿಲ್ವ ಕುಡುಕರ ಪೌರುಷ.
ಕುಡ್ದು, ಕುಡ್ದು ಸಾವಿರಾರು ರೂಪಾಯಿ ಕಳಿತಾರೆ.
ಆದ್ರೆ ಹೆಂಡ್ತಿಗೋಸ್ಕರ ಒಂದೇ ಒಂದು ಜೊತೆ ಬಳೆ ಕೊಡಿಸೋದಕ್ಕೂ ಯೋಚ್ನೆ ಇರೋದಿಲ್ಲ.
ನನ್ಗೆ ಕುಡುಕರನ್ನ ಕಂಡ್ರೆ ಚಪ್ಲಿ ತಗೊಂಡು ಹೊಡಿಬೇಕು ಅನ್ನಿಸ್ತದೆ.
 ಆಕೆ ಕುಡುಕರ ವಿರುದ್ಧ ವಾಗ್ಯುದ್ಧ ಮುಂದುವರೆಸುತ್ತಿದ್ದಂತೆಯೇ ಒಂದೈದು ನಿಮಿಷ ಇಲ್ಲೇ ಇರು.
ಈಗ ಬಂದು ಬಿಡ್ತೇನೆ ಎಂದು ಹೇಳಿ ಹೊರಹೋದ ಅಭಿಮನ್ಯು ಎರಡು ಡಜನ್ ಬಳೆಯೊಂದಿಗೆ ಆಗಮಿಸಿದ.
ಮೊದ್ಲು ಕೈ ತೋರಿಸು.
ಬಳಿ ತೊಡಿಸ್ಬಿಡ್ತೇನೆ.
ನಿನ್ಗೆ ಬಳೆ ಕಂಡ್ರೆ ತುಂಬ ಇಷ್ಟ ಅಂತ ಈಗ ತಾನೆ ಗೊತ್ತಾಯ್ತು.
ಇನ್ನು ಬಳೆ ತೊಡಿಸ್ಲಿಲ್ಲ ಅಂತ ಬೈಕೊಂಡು ಕೂರ್ತಿಬೇಡ ಎಂದು ಮುಗುಳ್ನಗೆ ಬೀರಿದ.
ಸದ್ಯ ಈಗ್ಲಾದ್ರು ನನ್ಗೆ ಏನು ಇಷ್ಟ ಅಂಥ ಗೊತ್ತಾಯ್ತಲ್ಲ?
ಅದು ನನ್ನ ಭಾಗ್ಯ.
ನೋಡಿದ್ಯಾ ಹುಡುಗಿಯರ ಬಾಯಿ ಎಷ್ಟೊಂದು ಉಪಕಾರಿ ಅಂತ.
ನಾನಿಷ್ಟೊಂದು ಮಾತಾಡದೆ ಇದ್ರೆ ನೀನೆಲ್ಲಿ ಬಳೆ ತೊಡಿಸುವ ಮನಸ್ಸು ಮಾಡ್ತಾ ಇದ್ದೆ.
ಮಾತು ಮಹಿಳೆಯರಿಗೆ ದೇವರು ಕೊಟ್ಟ ವರ ಕಣೋ.
ಈಗ ನನ್ಗೆ ತೃಪ್ತಿ ಆಯ್ತು, ನಾನಿನ್ನು ಹೊರಡ್ತೇನೆ.
ನಾಳೆ ಸಂಜೆ ರಾಜಾಸೀಟ್‌ನಲ್ಲಿ ಭೇಟಿಯಾಗುವ ಎಂದು ಅಭಿಮನ್ಯು ಕೈಗೆ ತೊಡಿಸಿದ ಬಳೆಯನ್ನು ಮತ್ತೊಮ್ಮೆ ಆಸೆಗಣ್ಣಿನಿಂದ ನೋಡಿ ಬಳೆ ಕೊಡಿಸಿದಕ್ಕೆ ಥ್ಯಾಂಕ್ಸ್ ಕಣೋ ಕೋತಿ ಎಂದು ಅಭಿಮನ್ಯುವಿನ ಕೆನ್ನೆಗೆ ಚುಂಬಿಸಿ ಮನೆಗೆ ತೆರಳಲು ಅಣಿಯಾದಳು.
ಆಯ್ತು ಹೋಗಿ ಬಾ.
ಇಷ್ಟೊತ್ತು ನನ್ನ ತಲೆ ತಿಂದಾಯ್ತು, ಇನ್ನು ನಿನ್ನ ಅಪ್ಪ, ಅಮ್ಮ ಬಾಕಿ ಇದ್ದಾರೆ.
ಅವರ ತಲೆ ಒಂದ್ಸಲ ಹಾಳು ಮಾಡಿ ಬಾ ಅಂದ ಅಭಿಮನ್ಯು ಅಕೆಯನ್ನು ಆಟೋ ಹತ್ತಿಸಿ ಮನೆಗೆ ಕಳುಹಿಸಿಕೊಟ್ಟ.
ಅಕ್ಷರ ಮೈಸೂರಿಂದ ಹೊರಡುವುದಕ್ಕಿಂತ ಮುಂಚೆ ದೂರವಾಣಿ ಮೂಲಕ ಮನೆಗೆ ಬರುವ ವಿಚಾರ ತಿಳಿದ್ದರಿಂದ ಮಗಳ ಹಾದಿಯನ್ನೇ ಕಾಯುತ್ತಾ ರಾಜಶೇಖರ್, ಲೀಲಾವತಿ ಕುಳಿತ್ತಿದ್ದರು.
ಮನೆಯೊಳಗೆ ಕಾಲಿಟ್ಟೊಡನೆ ಅಕ್ಷರ ಅಪ್ಪ, ಅಮ್ಮನ ಕಾಲಿಗೆ ಬಿದ್ದು ನಮಸ್ಕರಿಸಿದಳು.
ಛೇ, ಇದೆಲ್ಲ ಯಾಕಮ್ಮ?
ಎಂದು ಮಗಳನ್ನು ಎಬ್ಬಿಸಿದ ರಾಜಶೇಖರ್ ಹೇಗಿದ್ದೀಯ?
ಮೈಸೂರಿನ ವಾತಾವರಣ ಹಿಡಿಸಿತಾ?
ಮೈಸೂರಿಗೆ ಹೋದ ನಂತರ ಅಪ್ಪ, ಅಮ್ಮನನ್ನೇ ಮರೆತು ಬಿಡೋದ.
ಎಷ್ಟೊಂದು ದಿನ ಆಯ್ತು ನಿನ್ನ ನೋಡದೆ, ಈಗ್ಲಾದರು ಮನೆ ಕಡೆ ನೆನಪಾಯ್ತಲ್ಲ?
ಏನಪ್ಪ ನೀವು, ನಾನು ಮೈಸೂರಿಗೆ ಹೋಗಿ ಎರಡು ತಿಂಗಳಾಯ್ತು.
ಮಗಳು ಹೇಗಿದ್ದಾಳೆ ಅಂತ ಒಂದು ದಿನವಾದ್ರು ವಿಚಾರಿಸಿದ್ರಾ?
ನನ್ನ ಒಂದು ದಿನನೂ ನೋಡೋದಕ್ಕೆ ಬಲೇ ಇಲ್ಲ.?
ಸದಾ ತೋಟದ ಕಡೆಗೆ ನಿಮ್ಮ ಗಮನ.
ನನ್ಮೇಲೆ ಗಮನ ಹರಿಸೋದಕ್ಕೆ ಸಮಯ ಎಲ್ಲಿದೆ ನಿಮ್ಗೆ?
ಹುಸಿಕೋಪ ತೋರ್ಪಡಿಸಿದಳು.
ಏನು ನಾನು ನಿನ್ನ ಮರೆಯೋದಾ…?
ನನ್ನ ಮುದ್ದಿನ ಮಗಳನ್ನ ಮರೆಯೋದಕ್ಕೆ ಸಾಧ್ಯವಿಲ್ಲ ಬಿಡು.
ನೀನು ನನ್ನ ಜೀವ.
ನೀನೆಲ್ಲೋ ಮೈಸೂರಿನಲ್ಲೇ ಹುಡುಗನನ್ನ ನೋಡ್ಕೊಂಡು ನಮ್ಗೆ ಹೇಳದೆ ಕೇಳದೆ ಮದ್ವೆ ಮಾಡ್ಕೊಂಡಿದ್ದೀಯ ಅಂತ ಅನ್ಕೊಂಡು ನಾವಿಬ್ರು ಸುಮ್ನೆ ಇದ್ದೇವು ಅಂದಾಗ ಎಲ್ಲರು ನಕ್ಕರು.
ಅಪ್ಪ…, ನಿಮ್ಗೆ ಯಾವತ್ತೂ ತಮಾಷೆನೇ ಅಂದ ಅಕ್ಷರ ನಗುತ್ತಾ ಬಾತ್‌ರೂಂ ಕಡೆಗೆ ತೆರಳಿ ಬಿರುಬಿಸಿಲಿಗೆ ಬೆವತ ದೇಹವನ್ನು ತಣ್ಣೀರಿನ ಸ್ನಾನದ ಮೂಲಕ ತಂಪಾಗಿಸಿಕೊಂಡಳು.
ಅಮ್ಮ ಮಾಡಿಕೊಟ್ಟ ಫ್ರೆಶ್‌ಜ್ಯೂಸ್ ಕುಡಿದು ಹರಟೆಯಲ್ಲಿ ತೊಡಗಿದಳು.
ಮೈಸೂರಿನಲ್ಲಿ ನೀವಿಬ್ರು ಇಲ್ಲ ಎಂಬ ಕೊರತೆ ಬಿಟ್ರೆ ಬೇರೇನು ಕೊರತೆ ಇಲ್ಲ.
ತುಂಬಾ ಹಾಯಾಗಿದ್ದೇನೆ.
ನೀವು ಕೂಡ ನನ್ನೊಂದಿಗೆ ಬಂದ್ಬಿಡಿ.
ಅಲ್ಲೇ ಸೆಟ್ಲಾಗಿ ಬಿಡುವ ಆಹ್ವಾನ ನೀಡಿದಳು.
ಅಯ್ಯೋ ಬೇಡ ಕಣಮ್ಮ.
ಇಲ್ಲೇ ನೆಮ್ಮದಿಯ ಜೀವನ ನಡೆಸ್ತಾ ಇದ್ದೇವೆ.
ಈ ವಯಸ್ಸು ಕಾಲದಲ್ಲಿ ಯಾಕೆ ನಮ್ಗೆ ಸಿಟಿಯ ಸಹವಾಸ ಅಂದರು ಲೀಲಾವತಿ.
ಅಕ್ಷರಳನ್ನು ಫೋಟೋದಲ್ಲಿಯೇ ನೋಡಿ ಒಂದೇ ಮಾತಿಗೆ ನನ್ಗೆ ಮೆಚ್ಚುಗೆ ಆಯ್ತು ಎಂದು ಉದ್ಗರಿಸಿದ ಅಗರ್ಭ ಶ್ರೀಮಂತ ಮನೆತನದ ನಂದಕುಮಾರ್ ಅವರ ಏಕೈಕ ಪುತ್ರ ನಿಖಿಲ್‌ನ ವಿಷಯವನ್ನು ಅಕ್ಷರಳ ಎದುರು ತೆರೆದಿಡಲು ಸಂದರ್ಭಕ್ಕಾಗಿ ರಾಜಶೇಖರ್-ಲೀಲಾವತಿ ದಂಪತಿ ಕಾಯುತ್ತಿದ್ದರು.
ತುಂಬ ದೊಡ್ಡ ಸಂಬಂಧ.
ಕೈ ತಪ್ಪಿ ಹೋದರೆ ಮತ್ತೆಂದು ಅಂತಹ ಸಂಬಂಧ ದೊರೆಯೋದಿಲ್ಲವೆಂಬ ಆತಂಕ ಅವರಲ್ಲಿ ಕಾಡುತಿತ್ತು.
ಇಬ್ಬರು ಅಕ್ಷರ ಬಂದಾಗಿನಿಂದಲೂ ಮದುವೆಯ ವಿಚಾರವನ್ನು ತಿಳಿಸಲು ಪ್ರಯತ್ನಿಸುತ್ತಿದ್ದರು.
ಹೇಗೆ ಹೇಳಬೇಕೆಂದು ತೋಚದೆ ಸಂಜೆವರೆಗೂ ಚಡಪಡಿಕೆಯಲ್ಲಿಯೇ ಕಳೆದರು.
ಹೇಳಿದರೆ ಎಲ್ಲಿ ಕೋಪ ಮಾಡಿಕೊಂಡು ಬಿಡುತ್ತಾಳೋ ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಇತ್ತೀಚಿಗೆ ತಾನೇ ವಿವಾಹದ ವಿಚಾರ ಎತ್ತಿದಾಗ ಮುಖ ಊದಿಸಿಕೊಂಡಿದ್ದಳು.
ಆಕೆಯನ್ನು ಸಂತೈಸಲು ಹರಸಾಹಸ ಪಟ್ಟಿದ್ದನ್ನು ಇಬ್ಬರು ಇನ್ನು ಮರೆತ್ತಿರಲಿಲ್ಲ.
ಆದರೆ, ಇದೀಗ ಬಂದಿರುವ ಆಫರನ್ನು ಕೈ ಬಿಡುವಂತಿಲ್ಲ.
ನಿಖಿಲ್ ಸುಪದ ಸುಪ್ಪತ್ತಿಗೆಯಲ್ಲಿ ಬೆಳೆದವನು.
ಅಲ್ಲದೆ ಅಮೆರಿಕದಲ್ಲಿ ಕೆಲಸದಲ್ಲಿ ಬೇರೆ ಇದ್ದಾನೆ.
ಆಸ್ತಿ, ಅಂತಸ್ತು, ಗೌರವಕ್ಕೇನು ಕೊರತೆ ಇಲ್ಲ.
ಇದು ನಮಗೆ ಹೇಳಿ ಮಾಡಿಸಿದ ಸಂಬಂಧ ಎಂಬ ನಿರ್ಧಾರಕ್ಕೆ ಬಂದುಬಿಟ್ಟರು ರಾಜಶೇಖರ್-ಲೀಲಾವತಿ ದಂಪತಿ.
ಸಂಜೆಯಾಗುತ್ತಿದ್ದಂತೆ ಹೇಗೋ ಧೈರ್ಯ ಮಾಡಿಕೊಂಡು ಮಗಳನ್ನು ಪಕ್ಕದಲ್ಲಿ ಕೂರಿಸಿಕೊಂಡು ಮದುವೆಯ ವಿಚಾರವನ್ನು ಮೆಲ್ಲನೆ ತೆರೆದಿಟ್ಟರು.
ಮುಂದಿನ ತಿಂಗಳು ನಿಶ್ಚಿತಾರ್ಥ ಇಟ್ಕೊಂಡಿದ್ದೀವಿ.
ಇಲ್ಲ ಅನ್ಬೇಡ.
ಇದು ನಮ್ಮ ಕುಟುಂಬದ ಮರ್ಯಾದೆಯ ಪ್ರಶ್ನೆ.
ಒಳ್ಳೆಯ ಕಡೆಯ ಸಂಬಂಧ.
ನಿನ್ನ ನಿರ್ಧಾರದ ಮೇಲೆ ನಮ್ಮ ಕುಟುಂಬದ ಗೌರವ ನಿಂತಿದೆ.
ಆಗೊಲ್ಲ ಅಂತ ಮಾತ್ರ ಅನ್ಬೇಡ ಲೀಲಾವತಿ ಮಗಳ ಮೇಲೆ ಒತ್ತಡ ಹೇರಿದರು.
ಅಕ್ಷರ ಎಲ್ಲೇ ಹೋದರೂ ಆಕೆಯನ್ನು ಮದುವೆ ಎಂಬ ಭೂತ ಹಿಂಬಾಲಿಸುತ್ತಲೇ ಇತ್ತು.
ಅದು ಆಕೆಯ ನೆಮ್ಮದಿಯನ್ನು ಮತ್ತೆ ಕೆಡಿಸಲು ಪ್ರಾರಂಭಿಸಿತು.
ಇತ್ತೀಚೆಗಂತೂ ಆಕೆ ಎಲ್ಲಾ ವಿಚಾರಗಳನ್ನು ಬದಿಗಿಟ್ಟು ಮದುವೆಯಿಂದ ಪಾರಾಗೋದು ಹೇಗೆ ಎಂಬ ಚಿಂತೆಯಲ್ಲಿ ಮುಳುಗುವಂತೆ ಮಾಡಿತು.
ಅಂತು ನಾನು ನೆಮ್ಮದಿಯಾಗಿರೋದನ್ನ ಕಂಡ್ರೆ ನಿಮ್ಗೆ ಇಷ್ಟ ಇಲ್ಲ ಅಂದಂಗಾಯ್ತು.
ಮನೆಗೆ ಕಾಲಿಟ್ಟಾಗಲೆಲ್ಲ ಇದೇ ರಾಮಾಯಣ ಆಗೋಯ್ತು.
ಯಾರನ್ನ ಕೇಳಿ ನಿಶ್ಚಿತಾರ್ಥ ಇಟ್ಕೊಂಡಿದ್ದೀರ?
ನನ್ಗಂತು ಈ ಮದ್ವೆ ಇಷ್ಟ ಇಲ್ಲ.
ನನ್ನ ಪಾಡಿಗೆ ನನ್ನ ಬಿಟ್ಬಿಡಿ.
ತನ್ನ ಹಿಂದಿನ ನಿರ್ಧಾರವನ್ನೇ ಮತ್ತೆ ಹೇಳಿದಳು.
ನೀನಿನ್ನೂ ಸಣ್ಣವಳೂಂತ ತಿಳ್ಕೊಂಡಿದ್ದೀಯ?
ಇನ್ನೆಷ್ಟು ವರ್ಷಾಂತ ಹೀಗೆ ಇರ್ತಿಯ?
ನೀನು ಮದ್ವೆ ಬಗ್ಗೆ ಯೋಚನೆ ಮಾಡಿ ನಿರ್ಧಾರ ತಗೊಳ್ಳುವಷ್ಟರೊಳಗೆ ಮುದ್ಕಿಯಾಗಿರ್ತಿಯ.
ಮದ್ವೆ ಬೇಡ ಅಂತ ಯಾಕೆ ಹಟ ಹಿಡ್ದು ಕೂತ್ಕೊಂಡಿದ್ದಿಯ?
ಇದು ನಮ್ಮ ಮನೆತನದ ಮರ್ಯಾದೆಯ ಪ್ರಶ್ನೆ.
ಹುಡುಗನ ಮನೆ ಕಡೆಯವರು ನಿಮ್ಮಪ್ಪನಿಗೆ ತುಂಬಾ ಬೇಕಾದವರು.
ನೀನು ಮದ್ವೆ ಬೇಡ ಅಂದ್ರೆ ನಿಮ್ಮಪ್ಪನ ಮಾನ, ಮರ್ಯಾದೆ ಏನಾಗಬೇಡ?
ಮುಂದಿನ ತಿಂಗಳು ನಡೆಯುವ ನಿಶ್ಚಿತಾರ್ಥಕ್ಕೆ ನೀನು ಬರ್ಲೇ ಬೇಕು ಆಜ್ಞೆ ಹೊರಡಿಸಿದರು ಲೀಲಾವತಿ.
ಆಜ್ಞೆಯಿಂದ ಕೂಡಿದ ಅಮ್ಮನ ಮಾತುಕೇಳಿ ಆಕೆಯ ಮನದೊಳಗೆ ಕಳವಳ ಪ್ರಾರಂಭವಾಗತೊಡಗಿತು.
ಹೇಗೆ ಈ ಸಂಬಂಧ ವನ್ನು ಕಡಿದುಕೊಳ್ಳೋದು?
ಅಭಿಮನ್ಯುವನ್ನು ಪ್ರೀತಿಸುತ್ತಿರುವ ವಿಚಾರ ಹೇಳಿ ಬಿಡ್ಲಾ?
ಒಂದ್ವೇಳೆ ಒಪ್ಪಿಕೊಳ್ಳದೆ ಹೋದರೆ ಏನ್ಮಾಡೋದು?
ಹುಡುಗನನ್ನು ನೋಡಿ ಹುಡುಗ ನನ್ಗೆ ಖುಷಿಯಾಗಿಲ್ಲ ಅಂದ್ರೆ ಹೇಗೆ?
ಎಂದು ತನ್ನನ್ನು ತಾನೇ ಪ್ರಶ್ನಿಕೊಂಡು ಹುಡುಗನ ಖುಷಿಯಾಗಿಲ್ಲ ಅನ್ನೋದಕ್ಕೆ ಸಾಧ್ಯ ಇಲ್ಲ.
ಈಗಾಗ್ಲೇ ಹುಡುಗನನ್ನ ನೋಡಿ ಅಪ್ಪ, ಅಮ್ಮ ಖುಷಿ ಪಟ್ಟಿದ್ದಾರೆ.
ಮದ್ವೆಗೆ ಒಪ್ಕೋಬೇಕೂಂತ ಬಲವಂತ ಮಾಡ್ತಾ ಇದ್ದಾರೆ.
ಇನ್ನು ಖುಷಿ ಇಲ್ಲ ಅಂದರೂ ಕೂಡ ಬಲವಂತಮಾಡಿ ಒಪ್ಪಿಸುತ್ತಾರೆ.
ಅದಕ್ಕಿಂತ ಅಭಿಮನ್ಯುವನ್ನು ಪ್ರೀತಿಸುತ್ತಿರುವ ವಿಚಾರ ಹೇಳಿಕೊಳ್ಳುವುದೇ ವಾಸಿ ತನ್ನ ಪ್ರಶ್ನೆಗೆ ತಾನೇ ಉತ್ತರ ಕಂಡುಕೊಂಡು ಅದನ್ನು ಅಪ್ಪ, ಅಮ್ಮನಿಗೆ ಹೇಳಲು ಅಣಿಯಾದಳು.
ಅಮ್ಮ, ನನ್ನ ಮನಸ್ಸಿಗೆ ಹಿಡಿಸಿದವರ ಜೊತೆ ಮಾತ್ರ ನಾನು ಮದ್ವೆಯಾಗೋದು.
ಮನಸ್ಸು ಒಬ್ಬನಿಗೆ ಕೊಟ್ಟು, ದೇಹ ಮತ್ತೊಬ್ಬನಿಗೆ ಕೊಡೋದಕ್ಕೆ ನನ್ನಿಂದ ಸಾಧ್ಯ ಇಲ್ಲ.
ನಾನು ಅಭಿಮನ್ಯುವನ್ನು ಮನಸಾರೆ ಪ್ರೀತಿಸ್ತಾ ಇದ್ದೇನೆ.
ಅವನನ್ನೇ ಮದ್ವೆಯಾಗಬೇಕೂಂತ ನಿರ್ಧಾರ ಮಾಡಿಯಾಗಿದೆ ಅಂದುಬಿಟ್ಟಳು.
ಮಗಳ ಮಾತು ಕೇಳಿ ಇಬ್ಬರಿಗೆ ಬರಸಿಡಿಲು ಬಡಿದ ಅನುಭವವಾಯಿತು.
ಆಕಾಶವೇ ತಲೆಮೇಲೆ ಕಳಚಿ ಬಿದ್ದಂತೆ ಒಂದು ಕ್ಷಣ ದಂಗಾಗಿ ಕುಳಿತರು.
ಮನದೊಳಗೆ ದುಃಖ ಮಡುಗಟ್ಟಿಕೊಳ್ಳಲು ಪ್ರಾರಂಭಿಸಿತು.
ತುಂಬಾ ಅಕ್ಕರೆಯಿಂದ ಬೆಳೆಸಿದ ಮಗಳು ನಮ್ಮ ಮಾತನ್ನೇ ಧಿಕ್ಕರಿಸುವಷ್ಟರ ಮಟ್ಟಿಗೆ ಬೆಳೆದು ಬಿಟ್ಟಿದ್ದಾಳಲ್ಲ?
ತಲತಲಾಂತರಂಗಳಿಂದ ಕಾಪಾಡಿಕೊಂಡು ಬಂದ ಕುಟುಂಬದ ಗೌರವಗಳನ್ನೆಲ್ಲ ಒಂದೇ ಕ್ಷಣದಲ್ಲಿ ಬೀದಿಪಾಲು ಮಾಡಲು ಹೊರಟು ನಿಂತಿದ್ದಾಳಲ್ಲ?
ಅದು ನಮ್ಮ ಮುದ್ದಿನ ಮಗಳು ಅಂದುಕೊಂಡು ದುಃಖಿತರಾದ ರಾಜಶೇಖರ್, ಲೀಲಾವತಿ ದಂಪತಿ ಕಣ್ಣಂಚಿನಿಂದ ಕಣ್ಣೀರು ನೆಲಕ್ಕುರುಳಿತು.
ಕೆಲವು ನಿಮಿಷಗಳ ಕಾಲ ಏನು ಮಾತಾಡಬೇಕೆಂದು ತೋಚದೆ ಇಬ್ಬರು ಮೌನಕ್ಕೆ ಮಾರು ಹೋದರು.
ಮತ್ತೆ ಸುಧಾರಿಸಿಕೊಂಡು ಕೊನೆಯ ಪ್ರಯತ್ನ ಎಂಬಂತೆ ಮಗಳನ್ನು ಒಲಿಸಿಕೊಳ್ಳುವ ಪ್ರಯತ್ನ ಮಾಡಿದರು.
ಅಕ್ಷರ, ನಿನ್ನ ನಿರ್ಧಾರ ಬದಲಾಯಿಸಿಕೊಳ್ಳೋದಕ್ಕೆ ಸಾಧ್ಯನೇ ಇಲ್ವ?
ಸ್ವಲ್ಪ ಆಲೋಚನೆ ಮಾಡಿ ನೋಡು.
ನೀನು ಮಾಡ್ತಾ ಇರೋದು ಸರಿಯಾ ಅಂಥ?
ಆಗ ನಿನ್ಗೆ ಎಲ್ಲ ಅರ್ಥವಾಗುತ್ತೆ.
ದುಡುಕಿ ಯಾವುದೇ ನಿರ್ಧಾರ ಕೈಗೊಳ್ಬೇಡ.
ಇದು ನಮ್ಮ ಮನೆತನದ ಗೌರವದ ಪ್ರಶ್ನೆ.
ನೀನು ಇಡುವ ಒಂದು ತಪ್ಪು ಹೆಜ್ಜೆಯಿಂದ ನಾವು ಸಮಾಜದ, ಕುಟುಂಬದವರ ಮುಂದೆ ತಲೆ ತಗ್ಗಿಸಿ ನಿಲ್ಬೇಕಾಗುತ್ತೆ.
ಇರೋ ಒಬ್ಬಳೇ ಮಗಳ ಮದುವೆಯನ್ನ ವೈಭವಯುತವಾಗಿ ನಡೆಸಲು ಏನೆಲ್ಲೋ ಕನಸು ಕಂಡಿದ್ದೆ.
ಕನಸುಗಳನ್ನೆಲ್ಲ ನುಚ್ಚುನೂರು ಮಾಡುವ ಹಾದಿ ತುಳಿಯುತ್ತಾ ಇದ್ದೀಯಲ್ಲ?
ಗೋಳಾಡಿದರು ರಾಜಶೇಖರ್.
ನಿಮ್ಮ ಆಸೆಗೆ ನಾನೆಂದೂ ತಣ್ಣೀರೆರೆಚೋದ್ದಿಲ್ಲ.
ನೀವು ಅಂದುಕೊಂಡಂತೆ ನನ್ನ ಮದ್ವೆಯನ್ನ ಅಭಿಮನ್ಯುವಿನೊಂದಿಗೆ ಅದ್ಧೂರಿಯಾಗಿ ನಡೆಸಬಹುದಲ್ವ?
ನನ್ಗೆ ಇಷ್ಟವಿಲ್ಲದವನೊಂದಿಗೆ ಎಷ್ಟೇ ವೈಭವಯುತವಾಗಿ ಮದ್ವೆ ಮಾಡಿಸಿದರೂ ಆಗುವ ಪ್ರಯೋಜನವಾದರೂ ಏನು?
ಮದ್ವೆಗೆ ಬರೋ ನೂರಾರು ಜನರು ಮದ್ವೆ ಅದ್ಧೂರಿಯಾಗಿತ್ತೆಂದು ಹತ್ತಾರು ದಿನ ಹಾಡಿ ಹೊಗಳಿ ಮತ್ತೆ ಮರೆತು ಬಿಡ್ತಾರೆ.
ಅದಕ್ಕಿಂತ ಹೆಚ್ಚೇನು ಆಗೋದಿಲ್ಲ.
ನನ್ನ ಬದುಕು ಹಾಳಾದ ನಂತರ ಅದೇ ಜನ ತಮ್ಮ ಮನಸ್ಸಿಗೆ ತೋಚಿದ ರೀತಿಯಲ್ಲಿ ಮಾತಾಡ್ಕೋತ್ತಾರೆ.
ಆಗ ನೀವು ಜೀವನದಲ್ಲಿ ಗಳಿಸಿ ಕೂಡಿಟ್ಟುಕೊಂಡಿರುವ ಮಾನ, ಮರ್ಯಾದೆಗಳೆಲ್ಲ ಬೀದಿ ಪಾಲಾಗೋದಿಲ್ವ?
ಆ ಸಂದರ್ಭ ನನ್ಗೆ ಹೊಸ ಜೀವನ ಕೊಡಿಸಿಕೊಡೋದಕ್ಕೆ ನಿಮ್ಮಿಂದ ಸಾಧ್ಯ ಉಂಟಾ?
ನಾನೆಂದು ಆತುರದ ನಿರ್ಧಾರ ಕೈಗೊಂಡಿಲ್ಲ.
ಸಾಕಷ್ಟು ಬಾರಿ ಆಲೋಚಿಸಿದ ಬಳಿಕವಷ್ಟೇ ಅಭಿಮನ್ಯುವನ್ನು ಪ್ರೀತಿಸೋದಕ್ಕೆ ಪ್ರಾರಂಭ ಮಾಡಿದ್ದು.
ಅವನ ಪ್ರೀತಿಯಲ್ಲಿ ಕಲ್ಮಶತೆಯಿಲ್ಲ.
ನಿಷ್ಕಲ್ಮಷದ ಪ್ರತಿರೂಪವೇ ಅಭಿಮನ್ಯು.
ಅವನನ್ನಲ್ಲದೆ ಇನ್ಯಾರನ್ನ ಮದ್ವೆಯಾಗಲಿ?
ಇನ್ಯಾರಲ್ಲಿ ಅಂತಹ ಪ್ರೀತಿಯನ್ನ ನಿರೀಕ್ಷೆ ಮಾಡ್ಲಿ?
ಒಂದ್ವೇಳೆ ನಾನು ಅವನನ್ನ ತಿರಸ್ಕಾರ ಮಾಡಿಬಿಟ್ರೆ ಅವನ ಬದುಕೇ ನಾಶವಾಗಿ ಹೋಗೋದು ನಿಶ್ಚಿತ.
ಅದನ್ನ ಕಂಡು ದಿನವಿಡೀ ಕೊರಗುವ ಸೌಭಾಗ್ಯ ಕರುಣಿಸ್ಬೇಡಿ.
 ಅಭಿಮನ್ಯುವನ್ನೇ ಮದುವೆಯಾಗುತ್ತೇನೆಂದು ನಿರ್ಧಾರ ತಳೆದಿರುವ ಅಕ್ಷರ ತನ್ನ ನಿರ್ಧಾರವನ್ನು ಯಾವುದೇ ಅಳುಕಿಲ್ಲದೆ ಹೇಳಿ ಮುಗಿಸಿದಳು.
ನಿನ್ಗೆ ಪ್ರೀತಿಯ ಹುಚ್ಚು ಹಿಡ್ಕೊಂಡಿದೆ.
ಅದ್ಕೆ ನಿನ್ಗೆ ಜಗತ್ತು ಕಣ್ಣಿಗೆ ಕಾಣಿಸ್ತಾ ಇಲ್ಲ.
ಅಪ್ಪ, ಅಮ್ಮನ ಪ್ರೀತಿ ವಿಶ್ವಾಸಗಳು ಕಣ್ಣಿಗೆ ಕಾಣಿಸ್ತಾ ಇಲ್ಲ.
ಕೇವಲ ಅಭಿಮನ್ಯು ಒಬ್ಬ ಮಾತ್ರ ಕಾಣಿಸ್ತಾ ಇದ್ದಾನೆ.
ಒಂದು ಸಲ ಕಣ್ತೆರೆದು ನೋಡು ಅಭಿಮನ್ಯುವಿನಂತಹ ನೂರಾರು ಹುಡುಗರು ಕಣ್ಣೆದುರಿಗೆ ಬಂದು ನಿಲ್ತಾರೆ.
ಈ ಜಗತ್ತಿನಲ್ಲಿ ಪ್ರೀತಿಸೋದಕ್ಕೆ ಅಭಿಮನ್ಯುವಿಗೆ ಮಾತ್ರ ತಿಳಿದಿರೋದಾ?
ನೀನು ಅವನನ್ನ ಬಿಟ್ಟ ತಕ್ಷಣ ಅವನ ಬದುಕೇನು ಕೊನೆಯಾಗೋದಿಲ್ಲ.
ಅದೆಲ್ಲ ಭ್ರಮೆಗಳಷ್ಟೆ.
ನೀನು ಆ ಭ್ರಮಾ ಲೋಕದಲ್ಲಿ ಬದುಕು ನಡೆಸ್ತಾ ಇದ್ದೀಯ.
ಅದರಿಂದ ಹೊರಬರುವ ಪ್ರಯತ್ನ ಮಾಡು.
ನಾನು ಅದೆಷ್ಟೋ ಹುಡುಗರನ್ನ ನೋಡಿದ್ದೇನೆ.
ಒಂದು ಹುಡುಗಿ ಕೈಕೊಟ್ಟ ತಕ್ಷಣ ಮತ್ತೊಂದು ಹುಡುಗಿಯ ಕೈ ಹಿಡ್ಕೋತ್ತಾರೆ.
ನನ್ಗೇನು ಹುಡುಗರ ಬುದ್ಧಿ ಗೊತ್ತಿಲ್ವ?
ಸುಮ್ನೆ ಎಲ್ಲ ಮರೆತು ನಾವು ನೋಡಿದ ಹುಡುಗನೊಂದಿಗೆ ಮದ್ವೆಯಾಗೋದಕ್ಕೆ ತಯಾರಾಗು.
ಪ್ರೀತಿ- ಪ್ರೇಮ ಅಂತ ಹಾಳಾಗಿ ಹೋಗ್ಬೇಡ.
ಅದನ್ನ ನೋಡೋ ಶಕ್ತಿ ನಮ್ಗಿಲ್ಲ.
ರಾಜಶೇಖರ್ ಬದುಕಿನ ವಾಸ್ತವತೆಯನ್ನು ಮಗಳಿಗೆ ತಿಳಿಸುವ ಪ್ರಯತ್ನ ಮುಂದುವರೆಸುತ್ತಲೇ ಇದ್ದಾಗ ನಡುವೆ ಬಾಯಿ ಹಾಕಿದಳು ಅಕ್ಷರ.
ಅಪ್ಪ, ನಿಮ್ಗೆ ಅಭಿಮನ್ಯುವಿನ ಮೇಲೆ ನಂಬಿಕೆ ಇಲ್ದೆ ಇರಬಹುದು.
ಆದ್ರೆ ನನ್ಗೆ ನಂಬಿಕೆ ಇದೆ.
ಜೀವಕ್ಕಿಂತ ಹೆಚ್ಚಾಗಿ ನನ್ನ ಪ್ರೀತಿಸ್ತಾ ಇದ್ದಾನೆ.
ಕೊನೆವರೆಗೂ ಕೈ ಹಿಡಿದು ಕಾಪಾಡ್ತಾನೆ ಎಂಬ ನಂಬಿಕೆ ಇದೆ.
ಅವನೇ ನನ್ನ ಬಾಳ ಸಂಗಾತಿ.
ನಿವೇನೇ ಅಂದರೂ, ವಿರೋಧ ಮಾಡಿದರೂ ನಾನು ಅವನನ್ನೇ ಮದ್ವೆಯಾಗೋದು.
ಅಷ್ಟಕ್ಕೂ ನಾನು ಅವನೊಂದಿಗೆ ಮದ್ವೆಯಾದ್ರೆ ನಿಮ್ಗೇನು ಕಷ್ಟ ಪ್ರತಿಭಟನಾತ್ಮಕವಾಗಿ ಕೇಳಿದಳು.
ಕಷ್ಟ, ನಷ್ಟ ಇರೋದ್ರಿಂದ್ಲೇ ಹೇಳ್ತಾ ಇರೋದು.
ನೀನು ಅವನನ್ನ ಮದ್ವೆಯಾಗೋದು ಬೇಡ ಅಂಥ.
ಅಭಿಮನ್ಯುವಿನ ಗುಣ, ನಡತೆ ಚೆನ್ನಾಗಿದೆ ಅಂತ ನನ್ಗೂ ಗೊತ್ತು.
ಅದು ನಿನ್ನಿಂದ ತಿಳ್ಕೋಬೇಕಾದ ಅವಶ್ಯಕತೆ ಇಲ್ಲ.
ಅವನು ನಮ್ಗೆ ಸರಿ ಹೊಂದುವಂತವನಲ್ಲ, ನಮ್ಮ ಜಾತಿಯವನಲ್ಲ.
ಜಾತಿ ವಿಷಯವೇನೋ ಹಾಳಾಗಿ ಹೋಗ್ಲಿ ಅಂಥ ಸುಮ್ನಿರ್ಬೊಹುದು.
ಅದ್ರೆ ನಮ್ಮ ಅಂತಸ್ತಿನ ಮುಂದೆ ಅವನೆಲ್ಲಿ?
ಹೋಗಿ ಹೋಗಿ ಅಂತವನಿಗೆ ನಿನ್ನ ಕೊಟ್ಟು ಮದ್ವೆ ಮಾಡೋದಕ್ಕೆ ನಮ್ಗೇನು ಹುಚ್ಚು ಹಿಡ್ಕೊಂಡಿಲ್ಲ ಎಂದು ಕೋಪದಿಂದ ನುಡಿದು ಸ್ವಲ್ಪ ಹೊತ್ತು ಮೌನಿಯಾಗಿ ಏನೋ ನೆನಪಿಸಿಕೊಂಡವರಂತೆ ಮಾತು ಮುಂದುವರೆಸಿದರು.
ಅವನಿಗೆ ಹೋಗಿ ಹೇಳು ‘ನಮ್ಮಿಬ್ಬರ ಪ್ರೀತಿಗೆ ಮನೆಯಲ್ಲಿ ವಿರೋಧ ಕೇಳಿ ಬರ್ತಾ ಇದೆ.
ನಾವಿಬ್ರು ದೂರ ಇರೋದೇ ವಾಸಿ ಅಂತ.
ಎಲ್ಲರ ಮುಂದೆ ನಾವು ತಲೆತಗ್ಗಿಸುವಂತೆ ಮಾಡ್ಬೇಡ.
ಹಾಗೊಂದ್ವೇಳೆ ಏನಾದ್ರು ಆಗೋದ್ರೆ ಅವನನ್ನ ಜೀವ ಸಹಿತ ಉಳಿಸೋದಿಲ್ಲ ರಾಜಶೇಖರ್ ಗುಡುಗಿದರು.
ಅಪ್ಪನ ಮಾತು ಕೇಳಿ ಅಕ್ಷರ ಕಳವಳಗೊಂಡಳು.
ಅಪ್ಪ ಎಂತ ಮನುಷ್ಯ ಅಂಥ ಅಕ್ಷರಳಿಗೆ ಚೆನ್ನಾಗಿ ಗೊತ್ತು.
ಹಿಡಿದ ಹಟ ಸಾಧಿಸದೆ ವಿರಮಿಸುವ ವ್ಯಕ್ತಿಯಲ್ಲ.
ಮನೆಯ ಆಳು ಕಾಫಿ ಕಳವು ಮಾಡಿದ ಎಂಬ ಕಾರಣಕ್ಕೆ ರಾಜಶೇಖರ್ ಆತನಿಗೆ ಮನಬಂದಂತೆ ಥಳಿಸಿ ಹತ್ಯೆ ಮಾಡಿದ ದೃಶ್ಯ ಇನ್ನೂ ಆಕೆಯ ಮನದಲ್ಲಿ ಅಚ್ಚಳಿಯದೆ ಉಳಿದಿದೆ.
ಒಂದುವೇಳೆ ಅಭಿಮನ್ಯುವಿಗೆ ಏನಾದರು ಆಗಿ ಹೋದರೆ ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಅದ್ಯಾಕಪ್ಪ ಅಷ್ಟೊಂದು ಕೋಪ ಮಾಡ್ಕೊತ್ತಾ ಇದ್ದೀರ?
ತಪ್ಪು ಮಾಡಿರೋದು ನಾನು.
ಶಿಕ್ಷೆ ನೀಡುವುದೇನಿದ್ದರೂ ನನ್ಗೆ ನೀಡಿ.
ಈ ವಿಚಾರದಲ್ಲಿ ಅವನನ್ನ ಬಲಿಪಶು ಮಾಡೋದಕ್ಕೆ ನಾನು ಅವಶಕಾಶ ಕೊಡೊಲ್ಲ.
ನೀವು ಮಾಡ್ತಾ ಇರೋದು ನಿಮ್ಗೆ ಸರಿ ಅನ್ನಿಸ್ತಾ ಇದೆಯಾ?
ನ್ಯಾಯ, ಅನ್ಯಾಯದ ಬಗ್ಗೆ ಚರ್ಚೆ ನಡೆಸುವ ಸಮಯವಲ್ಲ ಇದು.
ಅವನು ಸ್ವಲ್ಪ ಆಲೋಚನೆ ಮಾಡ್ಬೇಕಾಗಿತ್ತು.
ಶ್ರೀಮಂತ ಮನೆತನದ ಹುಡುಗಿನ ಪ್ರೀತಿಸೋದು ಸರಿನಾ ಅಂಥ.
ಶ್ರೀಮಂತರ ಮನೆಯ ಹುಡುಗಿನ ಪ್ರೀತಿ ಮಾಡಿದರೆ ಇವತ್ತಲ್ಲದಿದ್ದರೂ ನಾಳೆಯಾದರೂ ಸಮಸ್ಯೆ ಬಂದೇ ಬರುತ್ತೆ ಎಂಬ ಆಲೋಚನೆ ಅವನ ಮನಸ್ಸಿಗೆ ಬರಬೇಕಾಗಿತ್ತು.
ಹಿಂದೆ ಮುಂದೆ ಆಲೋಚನೆ ಮಾಡದೆ ನಿನ್ನ ಮೇಲೆ ಕಣ್ಣಿಟ್ಟರೆ ಅದನ್ನ ನೋಡ್ಕೊಂಡು ಇರೋದಕ್ಕೆ ಸಾಧ್ಯನಾ?
ಬಡವ ಯಾವತ್ತೂ ಅವನ ಮಟ್ಟದಲ್ಲಿಯೇ ಯೋಚ್ನೆ ಮಾಡ್ಬೇಕು.
ಅದು ಬಿಟ್ಟು ಶ್ರೀಮಂತರ ಮನೆಯ ಹುಡುಗಿಯನ್ನ ಪ್ರೀತಿಸಿ ಜೀವನದಲ್ಲಿ ಹಾಯಾಗಿ ಇತೇನೆ ಅಂಥ ಭ್ರಮೆಯಲ್ಲಿ ತೇಲಾಡ್ಲಿಕ್ಕೆ ಹೋದ್ರೆ ಕೆಳಗೆ ಬೀಳೋದು ನಿಶ್ಚಿತ ರಾಜಶೇಖರ್ ತಮ್ಮ ಕೋಪವನ್ನೆಲ್ಲ ಒಂದೊಂದಾಗಿ ತೋರ್ಪಡಿಸಲು ಪ್ರಾರಂಭಿಸಿದರು.
ಹಣ, ಹಣ ಅಂಥ ಸಾಯ್ತಾ ಇದ್ದೀರಲ್ಲ.
ಸಾಯುವಾಗ ಅದನ್ನ ಹೊತ್ಕೊಂಡು ಹೋಗ್ತಿರಾ?
ಸತ್ತ ನಂತರವೂ ಉಳಿಯೋದು ಪ್ರೀತಿ, ವಿಶ್ವಾಸ ಮಾತ್ರ.
ಶ್ರೀಮಂತ ಮನೆತನದ ಹುಡುಗನನ್ನ ಮದ್ವೆಯಾದರೆ ನಾನು ಸುಖವಾಗಿರ್ತಿನಿ ಅಂತ ನೀವಂದು ಕೊಂಡರೆ ಅದು ನಿಮ್ಮ ಭ್ರಮೆ.
ಅಭಿಮನ್ಯುವನ್ನು ನಾನು ಮದ್ವೆಯಾದರೆ ನೀವು ಕಳೆದುಕೊಳ್ಳುವಂತದ್ದೇನು ಇಲ್ಲ.
ಅವನಿಗಿಂತ ಒಳ್ಳೆಯ ಹುಡುಗ ಹುಡುಕಿದರೂ ಸಿಗೋದಿಲ್ಲ.
ಒಂದ್ವೇಳೆ ಸಿಕ್ಕಿದರೂ ಕೂಡ ನನ್ಗೆ ಅವಶ್ಯಕತೆ ಇಲ್ಲ.
ಮನಸ್ಸು, ದೇಹ ಏನಿದ್ದರೂ ಅಭಿಮನ್ಯುವಿಗೆ ಮಾತ್ರ ಮುಡಿಪು.
ನೀವು ಈ ಮದ್ವೆಗೆ ಒಪ್ಪಿಗೆ ಕೊಡದಿದ್ರೆ ನಾವು ನಮ್ಮ ಹಾದಿ ತುಳಿಯ್ತೇವೆ.
ಧೈರ್ಯಮಾಡಿ ಧ್ವನಿ ಏರಿಸಿ ಮಾತನಾಡಿದಳು.
ಏ… ಹುಚ್ಚಿ ನಿನ್ಗೆ ಪ್ರೀತಿಯ ಹುಚ್ಚು ಹಿಡ್ಕೊಂಡಿದೆ.
ಅದ್ಕ್ಕೆ ಬಾಯಿಗೆ ಬಂದಹಾಗೆ ಮಾತಾಡ್ತಾ ಇದ್ದೀಯ.
ಅಭಿಮನ್ಯು ಏನು ಸಾಕ್ಷಾತ್ ಶ್ರೀಕೃಷ್ಣ ಪರಮಾತ್ಮ ಅಂದುಕೊಂಡಿದ್ದೀಯ? . 
ಯಾವ ಹುತ್ತದಲ್ಲಿ ಯಾವ ಹಾವು ಇರುತ್ತೆ ಅಂತ ಹೇಳೋದಕ್ಕೆ ಸಾಧ್ಯ ಇಲ್ಲ.
ಕೈ ಹಾಕಿದಾಗ ಮಾತ್ರ ಅದರ ಅನುಭವ ಆಗುತ್ತೆ.
ನೀನು ಈಗ ಹುತ್ತದೊಳಗೆ ಕೈ ಹಾಕುವ ಪ್ರಯತ್ನ ಮಾಡ್ತಾ ಇದ್ದೀಯ.
ಪ್ರೀತಿ, ಪ್ರೇಮದ ಗುಂಗಿನಲ್ಲಿರುವಾಗ ಎಲ್ಲರು ಎಲ್ಲರನ್ನೂ ಚೆನ್ನಾಗಿಯೇ ನೋಡ್ಕೋತ್ತಾರೆ.
ಸಂಸಾರದ ನೌಕೆ ಮುನ್ನಡೆಸುವ ಜವಾಬ್ದಾರಿ ಹೆಗಲ ಮೇಲೆ ಬಂದು ಬಿದ್ದಾಗ ಪ್ರೀತಿ, ಪ್ರೇಮವನ್ನೆಲ್ಲ ಕಸದ ಬುಟ್ಟಿಗೆ ಎಸೆದುಬಿಡ್ತಾರೆ.
ಸಂಸಾರ ನಡೆಸೋದೇನು ಮಕ್ಕಳಾಟ ಅಂಥ ತಿಳ್ಕೊಂಡಿದ್ದೀರಾ?
ಮದುವೆಯಾಗಿ ಒಂದೆರಡು ವರ್ಷ ಕಳೆಯುವಷ್ಟರೊಳಗೆ ಪ್ರೀತಿ, ವಾತ್ಸಲ್ಯ ಕಡಿಮೆಯಾಗಿ ಅಸಮಾಧಾನದ ಹೊಗೆ ಮನೆ ತುಂಬ ದಟ್ಟವಾಗಿ ಹರಡಿಕೊಂಡು ಉಸಿರುಗಟ್ಟಿದ ವಾತಾವರಣದಲ್ಲಿ ಬದುಕು ನಡೆಸಲು ಸಾಧ್ಯವಾಗದೆ ಇಬ್ಬರು ಬೇರಾಗುವುದರಲ್ಲಿ ಸಂಶಯವೇ ಇಲ್ಲ .
ವೈವಾಹಿಕ ಜೀವನದ ಬಗ್ಗೆ ಸುಂದರ ಕಲ್ಪನೆಗಳನ್ನು ಕಟ್ಟಿಕೊಂಡಿದ್ದ ಅಕ್ಷರಳ ಕನಸುಗಳಿಗೆ ಕಲ್ಲೆಸೆಯುವ ಪ್ರಯತ್ನ ಮಾಡಿದರು.
ಅಪ್ಪ, ನೀವು ಏನೇನೋ ಕಲ್ಪನೆ ಮಾಡ್ಕೊಂಡು ಹುಚ್ಚುಚ್ಚಾಗಿ ಮಾತಾಡ್ಬೇಡಿ.
ಅದನ್ನ ಕೇಳ್ಕೊಂಡು ಇರೋದಕ್ಕೆ ನನ್ಗೆ ಇಷ್ಟ ಇಲ್ಲ.
ನನ್ಗೂ ಕೂಡ ಆಲೋಚನೆ ಮಾಡಿ ನಿರ್ಧಾರ ಕೈಗೊಳ್ಳುವಷ್ಟು ಬುದ್ಧಿ ದೇವರು ಕೊಟ್ಟಿದ್ದಾನೆ.
ಮದ್ವೆಯಾಗಿ ಸಾಕಷ್ಟು ವರ್ಷಗಳೇ ಕಳೆದರೂ ಕೂಡ ನೀವಿಬ್ಬರು ಒಟ್ಟಿಗೆ ಜೀವನ ನಡೆಸ್ತಾ ಇಲ್ವ?
ನಿಮ್ಮ ಸಂಸಾರದಲ್ಲಿ ಯಾಕೆ ಅಸಮಾಧಾನದ ಹೊಗೆ ಆವರಿಸಿಕೊಳ್ಳಲಿಲ್ಲ?
ನಮ್ಮಿಬ್ಬರ ಸಂಸಾರದಲ್ಲಿ ಅಸಮಾಧಾನದ ಹೊಗೆ ಕಾಣಿಸಿಕೊಂಡ್ರೆ ಅದನ್ನ ಹೇಗೆ ನಿಯಂತ್ರಣಕ್ಕೆ ತರ್ಬೇಕೂಂತ ನನ್ಗೆ ಚೆನ್ನಾಗಿ ಗೊತ್ತಿದೆ.
ಜೀವನದಲ್ಲಿ ಸೋಲು-ಗೆಲುವು ಸಹಜ.
ಪ್ರಯತ್ನ ಇರುವ ಕಡೆ ಸೋಲು-ಗೆಲುವು ಇದ್ದೇ ಇರುತ್ತೆ.
ಪ್ರಯತ್ನ ಪಡದೆ ಇದ್ರೆ ಅವರೆಡೂ ನಮ್ಮ ಬಳಿಗೆ ಸುಳಿಯೋದೇ ಇಲ್ಲ.
ಸೋಲನ್ನು ಗೆಲುವಾಗಿಸುವುದೇ ನಿಜವಾದ ಜೀವನ.
ಸಂಸಾರದಲ್ಲಿ ಸೋಲು, ಗೆಲುವು ಸಹಜ.
ಅದನ್ನ ಸಮಾನವಾಗಿ ಸ್ವೀಕಾರ ಮಾಡಿ ಜೀವನ ನಡೆಸುವ ಮನಸ್ಸು ಇಬೇಕು.
ಅಂತಹ ಒಂದು ಬದುಕು ನಡೆಸುವ ಭರವಸೆ ನಮ್ಮಲ್ಲಿ ಇದೆ.
ನೀವೇನು ಭಯ ಪಡುವ ಅವಶ್ಯಕತೆ ಇಲ್ಲ.
ಅಪ್ಪ-ಮಗಳ ಮಾತನ್ನು ಸಾಕಷ್ಟು ಹೊತ್ತಿನಿಂದ ಕೇಳುತ್ತಾ ಒಂದೆಡೆ ಕುಳಿತ್ತಿದ್ದ ಲೀಲಾವತಿಗೆ ಮಗಳ ಮಾತು ಕೇಳಿ ಎಲ್ಲಿಲ್ಲದ ಕೋಪ ಬಂತು.
ಇಷ್ಟು ವರ್ಷ ಯಾವುದೇ ಕೊರತೆಯಾಗದಂತೆ ಸಾಕಿ ಬೆಳೆಸಿದ್ದಕಾದರೂ ಅಪ್ಪನಿಗೆ ಬೆಲೆ ಕೊಡೋದನ್ನ ಮಗಳು ಕಲಿತುಕೊಂಡಿಲ್ಲವಲ್ಲ ಎಂಬ ವ್ಯಥೆ ಕಾಡಿತು.
ಪ್ರತಿಯೊಂದು ಮಾತಿಗೂ ಎದುರು ಮಾತಾಡ್ತಾ ಇದ್ದೀಯಲ್ಲ?
ಅಪ್ಪನಿಗೆ ಸ್ವಲ್ಪನಾದರೂ ಗೌರವ ಕೊಡೋದು ಬೇಡ್ವ?
ಅಪ್ಪನಿಗೆ ಬೆಲೆ ಕೊಡೋದಕ್ಕೆ ಗೊತ್ತಿಲ್ದೆ ಇರುವವಳು ಸಂಸಾರ ಹೇಗೆ ನಡೆಸ್ತಾಳೋ…?
ಆ ದೇವರೊಬ್ಬನಿಗೆ ಮಾತ್ರ ಗೊತ್ತು!
ನಿನ್ನ ಮುದ್ದಾಗಿ ಸಾಕಿದ್ದೇ ದೊಡ್ಡ ತಪ್ಪಾಯ್ತು.
ವಯಸ್ಸಿಗೆ ಬಂದಾಗ ಮದ್ವೆ ಮಾಡಿಸಿದ್ರೆ ಇಷ್ಟೆಲ್ಲ ರಾದ್ಧಾಂತ ಆಗ್ತ‌ ಇರ್ಲಿಲ್ಲ.
ಮನೆತನದ ಗೌರವದ ಬಗ್ಗೆ ಸ್ವಲ್ಪನಾದ್ರು ಕಾಳಜಿ ಬೇಡ್ವ?
ಈ ವಿಚಾರ ನಿನ್ನಣ್ಣ ಪ್ರೀತಮ್‌ಗೇನಾದ್ರು ಗೊತ್ತಾದ್ರೆ ನಿಮ್ಮಿಬ್ಬರನ್ನ ಜೀವ ಸಹಿತ ಉಳಿಸೋದಿಲ್ಲ ಲೀಲಾವತಿ ಮನದೊಳಗೆ ಹುದುಗಿದ್ದ ಕೋಪವನ್ನೆಲ್ಲ ಹೊರಗೆಡವಿದರು.
ಅಣ್ಣನಿಗೇನು, ಇಡೀ ಪ್ರಪಂಚಕ್ಕೇ ಗೊತ್ತಾದರೂ ನಮ್ಮಿಬ್ರನ್ನ ಏನು ಮಾಡೋದಕ್ಕೆ ಸಾಧ್ಯವಾಗೋದಿಲ್ಲ.
ಪೌರುಷ ಪ್ರೀತಮ್‌ನಲ್ಲಿ ಮಾತ್ರ ಇಲ್ಲ.
ಎಲ್ಲರಲ್ಲಿಯೂ ಇದೆ.
ನೀವಂದುಕೊಂಡಂತೆ ಜೀವ ತೆಗೆಯೋದು ಕೋಳಿ ಕತ್ತನ್ನು ಕುಯ್ದಷ್ಟು ಸುಲಭವಲ್ಲ ಸಿಟ್ಟಿನಲ್ಲಿ ಕುದಿಯಲು ಪ್ರಾರಂಭಿಸಿದಳು.
ಎರಡು ದಿನದ ರಜೆಯಲ್ಲಿ ಹಾಯಾಗಿರುವ ಎಂದು ನಿರ್ಧರಿಸಿ ಬಂದ ಅಕ್ಷರ ಜಗಳದಲ್ಲೇ ಸಮಯ ಕಳೆಯುವಂತಾಯಿತು.
ಮನೆಯಲ್ಲಿ ಪ್ರೀತಿಯ ವಿಚಾರ ಅಲ್ಲೋಲಕಲ್ಲೋಲ ಪರಿಸ್ಥಿತಿ ನಿರ್ಮಾಣ ಮಾಡಿತು.
ಮನೆಯಲ್ಲಿ ಇಷ್ಟೆಲ್ಲ ರಾದ್ಧಾಂತ ಆದರೂ ಅಕ್ಷರ ರಾಜಾಸೀಟ್‌ಗೆ ಹೊರಟು ನಿಂತಳು.
ರಾಜಾಸೀಟ್‌ಗೆ ಆಕೆ ಹೋಗುತ್ತಿರುವುದೇ ಅಭಿಮನ್ಯುವನ್ನು ಭೇಟಿಯಾಗೋದಕ್ಕೆ ಎಂಬ ವಿಚಾರ ತಿಳಿದಿರುವ ಲೀಲಾವತಿ ಮನೆಯ ಹೊರಗೆ ಕಾಲಿಡಲು ಅವಕಾಶ ನೀಡಲಿಲ್ಲ.
ಅಭಿಮನ್ಯು ಎಂಬ ಹೆಸರೇ ರಾಜಶೇಖರ್, ಲೀಲಾವತಿಗೆ ಅಸಹ್ಯ ಅನ್ನಿಸತೊಡಗಿತು.
ಅಭಿಮನ್ಯುವನ್ನು ನೋಡದಿದ್ದರೇನು ನಿನ್ನ ಜೀವ ಹೋಗೋದಿಲ್ಲ.
ಮನೆಯಲ್ಲಿಯೇ ಬಿದ್ದಿರು.
ಮೈಸೂರಿಗೂ ಹೋಗುವ ಅವಶ್ಯಕತೆನೂ ಇಲ್ಲ.
ಇಷ್ಟು ವರ್ಷ ಕೆಲ್ಸ ಮಾಡಿದ್ದು ಸಾಕು.
ನಾವು ನೋಡಿದ ಹುಡುಗನೊಂದಿಗೆನೇ ನಿನ್ನ ಮದ್ವೆ.
ಈ ನಿರ್ಧಾರ ಬದಲಾಯಿಸೋದಕ್ಕೆ ಸಾಧ್ಯನೇ ಇಲ್ಲ ಗುಡುಗಿದರು ರಾಜಶೇಖರ್.
ನನ್ಗೆ ಹುಡುಗನ ಹುಡುಕುವ ವ್ಯರ್ಥಪ್ರಯತ್ನ ಕೈ ಬಿಟ್ಟು ಅಣ್ಣನಿಗೊಂದು ಒಳ್ಳೆಯ ಹುಡುಗಿಯನ್ನ ಹುಡುಕುವ ಪ್ರಯತ್ನ ಮಾಡಿ.
ನನ್ನ ಬಗ್ಗೆ ಯಾರೂ ಕೂಡ ತಲೆ ಕೆಡಿಸಿಕೊಳ್ಳುವ ಅವಶ್ಯಕತೆ ಇಲ್ಲ.
ನನ್ನ ಮದುವೆಯನ್ನ ನನ್ನ ಖರ್ಚಿನಲ್ಲಿಯೇ ಮಾಡಿಕೊಳ್ಳುತ್ತೇನೆ.
ಯಾರ ಸಹಕಾರವೂ ನನ್ಗೆ ಬೇಕಾಗಿಲ್ಲ ಮತ್ತೆ ಮತ್ತೆ ತನ್ನ ಕೋಪ ತೋರ್ಪಡಿಸಿದಳು.
ನೀನು ಮದ್ವೆಯಾಗಿ ಹೇಗೋ ಹಾಳಾಗಿ ಹೋಗ್ಲಿ ಅಂಥ ಸುಮ್ನೆ ಇರ್ಬೊಹುದು.
ಆದ್ರೆ ಈ ಸಮಾಜ ಸುಮ್ನೆ ಇರ್ಬೇಕಲ್ಲ?
ಅಂತರ್ಜಾತಿ ವಿವಾಹ ಅಂದಕ್ಷಣ ಎಲ್ಲರು ಸೇರಿ ನಮ್ಮ ಕುಟುಂಬದ ಮಾನ, ಮರ್ಯಾದೆಗಳನ್ನೆಲ್ಲ ಬೀದಿಯಲ್ಲಿ ಹರಾಜು ಹಾಕಿ ಬಿಡ್ತಾರೆ.
ಮಾನ, ಮರ್ಯಾದೆ ಕಳ್ಕೊಂಡು ಬದುಕಿರೋದಕ್ಕಿಂತ ಸಾಯೋದೇ ಮೇಲು.
ನೀನು ಒಂದ್ವೇಳೆ ಅಭಿಮನ್ಯುವನ್ನು ಮದ್ವೆಯಾದರೆ ನಾನು ಆತ್ಮಹತ್ಯೆ ಮಾಡಿಕೊಳ್ಳುವುದು ನಿಶ್ಚಿತ.
ನಿನ್ಗೆ ಅಭಿಮನ್ಯು ಮುಖ್ಯನೋ ಅಥವಾ ನಾವು ಮುಖ್ಯನೋ ಈಗ್ಲೇ ನಿರ್ಧಾರ ಮಾಡು.
 ಆತ್ಮಹತ್ಯೆ ಮಾಡಿಕೊಳ್ಳುವ ಬೆದರಿಕೆವೊಡ್ಡಿ ಮಗಳ ಮನವೊಲಿಸಿ ತಾವು ನೋಡಿದ ಹುಡುಗನೊಂದಿಗೆ ಮದುವೆ ಮಾಡಿಸುವ ಆತುರದಲ್ಲಿದ್ದರು ಲೀಲಾವತಿ.
ಮಾತಿನ ಮೂಲಕ ನನ್ನ ಕಟ್ಟಿ ಹಾಕೋದಕ್ಕೆ ಪ್ರಯತ್ನ ಮಾಡ್ಬೇಡಿ.
ನನ್ಗೆ ಎಲ್ಲರೂ ಮುಖ್ಯನೇ.
ನೀವಿಬ್ಬರು ನನ್ಗೆ ಎಷ್ಟು ಮುಖ್ಯನೋ ಅಷ್ಟೇ ಅಭಿಮನ್ಯು ಕೂಡ.
ನೀವಿಬ್ಬರು ಪ್ರೀತಿಸಿ ಮದ್ವೆಯಾದರೂ ಕೂಡ ನಮ್ಮಿಬ್ಬರ ಪ್ರೀತಿಯನ್ನ ಯಾಕೆ ಅರ್ಥ ಮಾಡಿಕೊಳ್ತಾ ಇಲ್ಲ.
ಮನೆಯ ಹಿರಿಯರು ನಿಮ್ಮಿಬ್ಬರ ಮದುವೆಗೆ ವಿರೋಧ ವ್ಯಕ್ತಪಡಿಸಿದಾಗ ಅಪ್ಪ ಆತ್ಮಹತ್ಯೆ ಮಾಡಿಕೊಳ್ಳುವ ಬೆದರಿಕೆವೊಡ್ಡಿ ತಮ್ಮ ಆಸೆಯನ್ನ ಈಡೇರಿಸಿಕೊಂಡರು.
ಹಿರಿಯರ ಮಾತಿಗೆ ಬೆಲೆ ಕೊಡದೆ ಅಂದು ನೀವು ಮದ್ವೆಯಾಗಿ ಇದೀಗ ನಮ್ಮ ಪ್ರೀತಿಗೆ ಅಡ್ಡಿ ಪಡಿಸೋದಕ್ಕೆ ಸ್ವಲ್ಪನಾದರೂ ನಾಚಿಕೆಯಾಗೋದಿಲ್ವ?
ಅಪ್ಪ, ಅಮ್ಮ ಹಾಕಿಕೊಟ್ಟ ಹಾದಿಯಲ್ಲಿಯೇ ನಾನು ಕೂಡ ಮುನ್ನಡೆಯುತ್ತಾ ಇರೋದು.
ಒಂದ್ವೇಳೆ ನೀವೇನಾದರು ಅಭಿಮನ್ಯುವಿನೊಂದಿಗೆ ಮದ್ವೆ ಮಾಡ್ಕೊಳ್ಳೋದಕ್ಕೆ ಅವಕಾಶ ಕೊಡದಿದ್ರೆ ನಾನು ಆತ್ಮಹತ್ಯೆ ಮಾಡಿಕೊಳ್ಳೋದು ನಿಶ್ಚಿತ.
ಇದು ಕೇವಲ ಬೆದರಿಕೆ ಅಲ್ಲ.
ನನ್ನ ನಿರ್ಧಾರ ಲೀಲಾವತಿ ಒಡ್ಡಿದ ಆತ್ಮಹತ್ಯೆ ಬೆದರಿಕೆಗೆ ಪ್ರತಿಯಾಗಿ ಅಕ್ಷರ ಕೂಡ ಆತ್ಮಹತ್ಯೆ ಮಾಡಿಕೊಳ್ಳುವ ಬೆದರಿಕೆವೊಡ್ಡಿ ಇಬ್ಬರನ್ನು ದಂಗುಬಡಿಸಿದಳು.
ಅಕ್ಷರಳ ಪಾಲಿಗೆ ಅಪ್ಪ-ಅಮ್ಮ ಯವ್ವನದ ಕಾಲದಲ್ಲಿ ಮಾಡಿದ್ದು ತಪ್ಪು ಅನ್ನಿಸಲಿಲ್ಲ.
ಹಾಗಾಗಿ ತಾನು ಮಾಡುತ್ತಿರುವುದು ಕೂಡ ತಪ್ಪು ಅನ್ನಿಸಲಿಲ್ಲ.
ಪ್ರೀತಿಸಿ ವಿವಾಹವಾಗುವುದರಲ್ಲಿ ತಪ್ಪೇನಿದೆ?
ಅಪ್ಪ-ಅಮ್ಮ ಪ್ರೀತಿಸಿ ಮದುವೆಯಾಗಬಹುದು.
ಆದರೆ, ಮಕ್ಕಳು ಮಾತ್ರ ಪ್ರೀತಿಸಿ ಮದುವೆಯಾಗಬಾರದು.
ಇದು ಯಾವ ಸೀಮೆಯ ನ್ಯಾಯ? ಅಂದುಕೊಂಡಳು. 
ಆದರೆ, ರಾಜಶೇಖರ್-ಲೀಲಾವತಿ ದಂಪತಿಯ ಚಿಂತನೆಯ ಧಾಟಿಯೇ ಬೇರೆ.
ನಾವಿಬ್ಬರು ಪ್ರೀತಿಸಿ ಮದುವೆಯಾಗಿದ್ದರೂ ಕೂಡ ನಮ್ಮಿಬ್ಬರದ್ದು ಒಂದೇ ಜಾತಿ.
ಸರಿಸಮಾನವಾದ ಅಂತಸ್ತು.
ಹೀಗಾಗಿ ಮದುವೆಯಾಗಿರುವುದರಲ್ಲಿ ತಪ್ಪೇನು ಇಲ್ಲ ಎಂಬಂತೆ ಸಮರ್ಥಿಸಿಕೊಂಡರು.
ಅಭಿಮನ್ಯು ತನ್ನ ಬಾಳಸಂಗಾತಿಯೆಂದು ಆಕೆ ಎಂದೋ ನಿರ್ಧರಿಸಿಯಾಗಿತ್ತು.
ಪ್ರೀತಿಯ ಹಾದಿಯಲ್ಲಿ ಆಕೆ ಬಹುದೂರ ಸಾಗಿಯಾಗಿತ್ತು.
ಇನ್ನು ಹಿಂತಿರುಗುವ ಪ್ರಶ್ನೆಯೇ ಆಕೆಯ ಮುಂದಿಲ್ಲ.
ಹೀಗಾಗಿ ಅಪ್ಪ-ಅಮ್ಮ ಏನೇ ಹೇಳಿದರೂ, ಎಷ್ಟೇ ಮನವೊಲಿಸುವ ಪ್ರಯತ್ನ ಮಾಡಿದರೂ ಕೂಡ ಅದು ನೀರಿನಲ್ಲಿ ಹೋಮ ಮಾಡಿದಂತೆ ವ್ಯರ್ಥವಾಯಿತು.
ಒಂದೆಡೆ ರಾಜಶೇಖರ್ ಮಗಳಿಗೆ ಬಾಯಿಗೆ ಬಂದಂತೆ ಬೈಯ್ಯುತ್ತಿದ್ದರೆ, ಮತ್ತೊಂದೆಡೆ ಅಕ್ಷರ ತನ್ನ ಮನದೊಳಗೆ ಅಭಿಮನ್ಯುವನ್ನು ಕರೆತಂದು ಪ್ರೇಮ ಸಾಮ್ರಾಜ್ಯದಲ್ಲಿ ವಿಹರಿಸತೊಡಗಿದಳು.
ಎಷ್ಟೇ ಕೂಗಾಡಿದರೂ, ಬೈಯ್ದರೂ ಆಕೆಗೆ ನಾಟುತ್ತಿರಲಿಲ್ಲ.
ಅಷ್ಟಕ್ಕೂ ಅಭಿಮನ್ಯುವಿನಲ್ಲೇನು ಕೊರತೆ ಇದೆ?
ಒಂದಷ್ಟು ಬಡತನ, ಜಾತಿ ಬೇರೆ ಇರಬಹುದು.
ಅದು ನನಗೆ ದೊಡ್ಡ ಸಮಸ್ಯೆಯೇ ಅಲ್ಲ.
ಪ್ರೀತಿ ಹೃದಯದಲ್ಲಿ ಯಾವಾಗ, ಯಾವ ಸಂದರ್ಭ, ಯಾರ ಮೇಲೆ ಹುಟ್ಟಿಕೊಳ್ಳುತ್ತದೋ ಹೇಳೋದಕ್ಕೆ ಸಾಧ್ಯವಿಲ್ಲ.
ನಮ್ಮ ಜಾತಿಯ ಹುಡುಗರನ್ನು ಕಂಡರೆ ಪ್ರೀತಿ ಹುಟ್ಟಬಹುದು ಅಥವಾ ಹುಟ್ಟದೇ ಇರಬಹುದು.
ಅದು ಬೇರೆ ವಿಚಾರ.
ಆದರೆ, ನನಗೆ ಮೊದಲು ಪ್ರೀತಿ ಹುಟ್ಟಿದ್ದು ಅಭಿಮನ್ಯುವಿನ ಮೇಲೆ.
ಆ ಪ್ರೀತಿಯನ್ನು ಇದುವರೆಗೂ ಜೋಪಾನವಾಗಿ ಕಾಪಾಡಿಕೊಂಡು ಬಂದಿದ್ದೇನೆ.
ಹೃದಯದಲ್ಲಿ ಮೊಳಕೆಯೊಡೆದ ಪ್ರೀತಿ ಬೃಹದಾಕಾರವಾಗಿ ಬೆಳೆದು ನಿಂತಿದೆ.
ಅದನ್ನು ತುಂಡರಿಸುವ ಪ್ರಯತ್ನ ಮಾಡೋದಿಲ್ಲ ಎಂದು ಮತ್ತೆ ಮತ್ತೆ ತನ್ನೊಳಗೆ ತಾನೇ ಹೇಳಿಕೊಂಡಳು.
ಮಗಳು ಮಾತು ಮಾತಿಗೂ ಎದಿರೇಟು ನೀಡುತ್ತಿರುವುದನ್ನು ಕಂಡು ರಾಜಶೇಖರ್ ಕಂಗಾಲಾದರೂ ತೋರ್ಪಡಿಸಿಕೊಳ್ಳಲಿಲ್ಲ.
ಇನ್ನು ಈಕೆ ನಮ್ಮ ಕೈಗೆ ಸಿಗೋದಿಲ್ಲ.
ಹಾಗಾಂತ ಸುಮ್ಮನೆ ಇರೋದಕ್ಕೂ ಸಾಧ್ಯ ಇಲ್ಲ.
ಕೊನೆಯವರೆಗೂ ಪ್ರಯತ್ನ ನಡೆಸಿ ನೋಡುವ ಪ್ರಯತ್ನ ಫಲಿಸಿದರೂ ಫಲಿಸಬಹುದು!
ಎಂಬ ಆಶಾಭಾವನೆ ರಾಜಶೇಖರ್ ಮನದೊಳಗೆ ಮೊಳಕೆಯೊಡೆದೊಡನೆ ಮಗಳ ವಿರುದ್ಧ ಮತ್ತೆ ರೇಗಾಡಲು ಪ್ರಾರಂಭಿಸಿದರು.
ಹಾಳಾದ ಹುಡ್ಗಿ ಮಾನ, ಮರ್ಯಾದೆ ಕಳ್ಕೊಂಡು ಇರೋದಕ್ಕಿಂತ ಎಲ್ಲಾದ್ರು ಹೋಗಿ ಬಾವಿಗೆ ಬಿದ್ದು ಸಾಯಿ.
ಮಗಳು ಸತ್ತೋದ್ಲು ಅಂಥ ಕಣ್ಣೀರು ಸುರಿಸಿ ನೆಮ್ಮದಿಯ ಜೀವನ ನಡೆಸ್ತೇವೆ.
ಇಂಥ ಮಗಳು ಬದುಕಿದ್ದು ಏನು ಸುಖ?
ನಿನ್ನ ಪ್ರೀತಿಯನ್ನ ಜೋಪಾನವಾಗಿ ಇಟ್ಕೊ.
ಅದನ್ನ ಎಲ್ಲಿ, ಯಾವಾಗ, ಹೇಗೆ ತುಂಡರಿಸಬೇಕೂಂತ ನನ್ಗೆ ಚೆನ್ನಾಗಿ ಗೊತ್ತು.
ಇದುವರೆಗೆ ಅಪ್ಪನ ಒಂದು ಮುಖ ಮಾತ್ರ ನೋಡಿದ್ದೀಯ.
ಇನ್ನೊಂದು ಮುಖ ನೋಡುವ ದುಸ್ಸಾಹಸಕ್ಕೆ ಕೈ ಹಾಕ್ಬೇಡ.
ಇಬ್ಬರನ್ನ ಜೀವ ಸಹಿತ ಉಳಿಸೋದಿಲ್ಲ ಮಗಳನ್ನು ಬೆದರಿಕೆಯ ಮಾತುಗಳಲ್ಲಿ ಬಂಧಿಸಲು ಮುಂದಾದರೂ ಕೂಡ ಅಕ್ಷರಳ ಮೊಗದಲ್ಲಿ ಆತಂಕವೆಂಬುದು ಕಾಣಿಸಿಕೊಳ್ಳಲಿಲ್ಲ.
ಏನಾದರು ಹೇಳ್ಕೊಂಡು ಸಾಯ್ಲಿ.
ಆದಷ್ಟು ಬೇಗ ಇಲ್ಲಿಂದ ತೊಲಗಿದರೆ ಸಾಕು.
ನಮ್ಮ ಪ್ರೀತಿಗೆ ಮಂಗಳ ಹಾಡೋದು ಅಪ್ಪನ ಪಾಲಿಗೆ ಕೇವಲ ತಿರುಕನ ಕನಸಾಗಿ ಉಳಿಯೋದು ನಿಶ್ಚಿತ.
ಅಪ್ಪ ಈ ರೀತಿ ಕೂಗಾಡುತ್ತಿರುವುದರಲ್ಲಿ ತಪ್ಪೇನು ಇಲ್ಲ.
ಮಗಳ ಭವಿಷ್ಯ ಎಲ್ಲಿ ಹಾಳಾಗಿ ಹೋಗುತ್ತದೆಯೋ ಎಂಬ ಭಯ ಅವರಿಗೆ.
ಆದರೆ, ಅವರ ಆಸೆ ಈಡೇರಿಸಲು ಮುಂದಾದರೆ ನನ್ನ ಆಸೆಗಳೆಲ್ಲ ಮಣ್ಣುಪಾಲಾಗಿ ಹೋಗುವುದು ನಿಶ್ಚಿತ.
ಅಭಿಮನ್ಯುವನ್ನು ದೂರ ಮಾಡಿದರೆ ನನ್ನಷ್ಟು ಪಾಪಿ ಈ ಜಗತ್ತಿನಲ್ಲಿ ಮತ್ತೊಬ್ಬಳು ಇರೋದಕ್ಕೆ ಸಾಧ್ಯ ಇಲ್ಲ.
ಅಭಿಮನ್ಯುವನ್ನು ಮದುವೆಯಾಗಬೇಕಾಗಿರುವುದು ನನ್ನ ಪಾಲಿನ ಕರ್ತವ್ಯ.
ಆ ಕರ್ತವ್ಯವನ್ನು ಈಡೇರಿಸಲೇ ಬೇಕು.
ರಜೆ ಮುಗಿದೊಡನೆ ಮನೆಯಿಂದ ಜಾಗ ಖಾಲಿ ಮಾಡಬೇಕು.
ಒಂದ್ವೇಳೆ ಮನೆಯಲ್ಲಿ ಬಲವಂತವಾಗಿ ಕೂಡಿ ಹಾಕುವ ಪ್ರಯತ್ನ ಮಾಡಿದರೆ?
ಎಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡು ಕಂಗಾಲಾದಳು.
ಕದ್ದು ಓಡಿದರಾಯ್ತು ಎಂಬ ಉತ್ತರವನ್ನು ತಕ್ಷಣವೇ ಹುಡುಕಿಕೊಂಡು ನೆಮ್ಮದಿಯ ನಿಟ್ಟುಸಿರು ಬಿಟ್ಟಳು.
ಬೆದರಿಕೆವೊಡ್ಡಿದಾಗ ಮಗಳಿಂದ ಯಾವುದೇ ಪ್ರತ್ಯುತ್ತರ ಬಾರದೆ ಇದ್ದಾಗ ರಾಜಶೇಖರ್ ಮನದೊಳಗೆ ದುಃಖ, ಸಂತೋಷ ಎರಡು ಒಟ್ಟಿಗೆ ಏಕಕಾಲಕ್ಕೆ ಪ್ರವೇಶಿಸಿತು.
ಮಗಳು ತನ್ನ ವಾಗ್ದಾಳಿಗೆ ಹೆದರಿ ತಾನು ಹೇಳಿದಂತೆ ಕೇಳಬಹುದೇನೋ ಎಂಬ ವಿಚಾರ ಅವರ ಸಂತೋಷಕ್ಕೆ ಕಾರಣವಾದರೆ, ಮೌನಕ್ಕೆ ಶರಣಾದವಳು ಎಲ್ಲಾದರು ಅಭಿಮನ್ಯು ಜೊತೆ ಓಡಿ ಹೋಗೋದಕ್ಕೆ ಆಲೋಚನೆ ಮಾಡುತ್ತಾ ಇದ್ದಾಳೋ ಏನೋ ಎಂಬ ವಿಚಾರ ದುಃಖಕ್ಕೆ ಕಾರಣವಾಯಿತು.
ಯಾವುದಕ್ಕೂ ಮಗಳ ಮೇಲೆ ಒಂದು ಕಣ್ಣಿಟ್ಟಿರುವುದು ಒಳ್ಳೆಯದು.
ಯಾವುದೇ ಕಾರಣಕ್ಕೂ ಮಗಳು ಮನೆಯ ಹೊಸ್ತಿಲು ದಾಟಿ ಹೋಗದಂತೆ ನೋಡಿಕೊಳ್ಳಬೇಕು.
ಈ ಸಂದರ್ಭದಲ್ಲಿ ಎಡವಿದರೆ ಮನೆಯ ಮಾನ, ಮರ್ಯಾದೆಯೆಲ್ಲ ಬೀದಿಪಾಲಾಗೋದು ನಿಶ್ಚಿತ ಅಂದುಕೊಂಡರು.
ಯಾವುದಕ್ಕೂ ಇನ್ನೊಂದಷ್ಟು ಹೊತ್ತು ಮಾತಾಡಿ ಮಗಳ ಮನಸ್ಸು ಬದಲಾಯಿಸೋದು ಸೂಕ್ತ ಎಂದು ನಿರ್ಧರಿಸಿ ಮುಂದುವರೆದರು.
ನೀನು ಅಭಿಮನ್ಯುವನ್ನು ಮದ್ವೆಯಾಗೋದೇನೋ ಸರಿ.
ಆದ್ರೆ ಮದ್ವೆಯಾದ ನಂತರ ಅವನು ನಿನ್ಗೆ ಕೈಕೊಟ್ರೆ ಏನು ಮಾಡ್ತಿಯ?
ಒಂದ್ವೇಳೆ ಅವನ ಆರ್ಥಿಕ ಪರಿಸ್ಥಿತಿ ಹದಗೆಟ್ಟು ಜೀವನಾಧರಕ್ಕಿರುವ ಅಂಗಡಿಯನ್ನೇ ಮಾರುವ ಪರಿಸ್ಥಿತಿ ನಿರ್ಮಾಣವಾದರೆ ಏನು ಮಾಡ್ತಿಯ?
ಆಗ ನೀನು ಬೀದಿಯಲ್ಲಿ ಬಂದು ನಿತ್ಕೋ ಬೇಕಾಗುತ್ತೆ.
ಇಂತಹ ಸಾಕಷ್ಟು ಘಟನೆಗಳನ್ನ ನನ್ಗೆ ನೋಡಿ ನೋಡಿ ಸಾಕಾಗಿದೆ.
ಕೊನೆಗೆ ಮೋಸಹೋದ ಹೆಣ್ಮಕ್ಕಳಿಗೆ ಆಶ್ರಯ ನೀಡೋದು ತವರು ಮನೆಯೇ ಹೊರತು ಬೇರೆ ಯಾರೂ ಅಲ್ಲ.
ತವರು ಮನೆಯಲ್ಲಿ ಆಶ್ರಯ ಸಿಗದಿದ್ರೆ ಫುಟ್‌ಪಾತೇ ಗತಿ.
ಅದನ್ನ ತಿಳ್ಕೋ ಮೂದೇವಿ.
ರಾಜಶೇಖರ್ ಮನದೊಳಗಿದ್ದ ನೋವುಗಳು ಆಕ್ರೋಶವಾಗಿ ಸ್ಫೋಟಗೊಂಡಿತು.
ಇಂತಹ ಕಲ್ಪನೆ ಅಥವಾ ನಿದರ್ಶನಗಳನ್ನ ನೂರಾರು ನೀಡ್ಬೊಹುದು.
ಆದ್ರೆ ಅದು ಎಲ್ಲರ ಜೀವನಕ್ಕೆ ಅನ್ವಯಿಸೋದಿಲ್ಲ.
ಜೀವನದ ವಾಸ್ತವತೆಗಳೇ ಬೇರೆ.
ಪ್ರೇಮವಿವಾಹವಾದವರೆಲ್ಲ ಹಾಳಾಗಿ ಹೋಗಿದ್ದಾರೆ ಎಂದು ಯಾವ ಮುಠ್ಠಾಳ ನಿಮ್ಗೆ ಹೇಳಿದ್ದು?
ನೀವಿಬ್ರು ಪ್ರೀತಿಸಿ ಮದ್ವೆಯಾಗಿ ಸುಖವಾಗಿಲ್ವ?
ಗುರು, ಹಿರಿಯರ ಸಹಮತದೊಂದಿಗೆ ಸಪ್ತಪದಿ ತುಳಿದವರಲ್ಲಿ ಮನಸ್ತಾಪ ಉಂಟಾಗಿ ಬೇರ್ಪಟ್ಟ ಘಟನೆಗಳು ಏಕೆ ನಿಮ್ಮ ಕಣ್ಣಿಗೆ ಕಾಣಿಸ್ತಾ ಇಲ್ಲ?
ಪ್ರೀತಿಯಲ್ಲಿರುವ ಒಳ್ಳೆಯ ವಿಚಾರಗಳನ್ನೆಲ್ಲ ಬಚ್ಚಿಟ್ಟು ಕೇವಲ ನಿಮ್ಮ ಸ್ವಾರ್ಥಕೋಸ್ಕರ ಲೋಪದೋಷಗಳನ್ನ ಮಾತ್ರ ಎತ್ತಿ ತೋರಿಸೋದು ನನ್ಗೆ ಸರಿ ಕಾಣಿಸ್ತಾ ಇಲ್ಲ.
ನಿಮ್ಮ ಸ್ವಾರ್ಥಕ್ಕೆ ನಾನು ಬಲಿಪಶು ಆಗೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಅಭಿಮನ್ಯು ಪ್ರೀತಿಸೋದಕ್ಕೆ ಅರ್ಹನಲ್ಲದಿದ್ದರೆ ಅವನಿಂದ ನಾನೇ ದೂರ ಸರಿತಾ ಇದ್ದೆ.
ಅದ್ರೆ ಅವನಿಂದ ದೂರ ಸರಿಯುವುದಕ್ಕೆ ಕಾರಣಗಳೇ ಇಲ್ಲ.
ಕಣ್ಣು ಮುಚ್ಚಿ ಆಲೋಚಿಸಿದಾಗೆಲ್ಲ ಕಾಣುವುದು ಅವನ ನಿರ್ಮಲವಾದ ಪ್ರೀತಿ ಮಾತ್ರ.
ಅಂತಹವನನ್ನ ಹೇಗೆ ತಾನೆ ದೂರ ಮಾಡ್ಲಿ?
ಪ್ರೀತಿ ಅನ್ನೋದು ‘ನಿರ್ಮಲ ಎಂಬ ಮಾತಿದೆ.
ನಾನು ಅವನಿಗೆ ಮೋಸ ಮಾಡಿ ಆ ಮಾತಿಗೆ ಅಪವಾದ ಆಗೋದಕ್ಕೆ ಇಷ್ಟವಿಲ್ಲ್ಲ ಎಂದು ತಾನು ಮುಂದೆ ತುಳಿಯಲಿರುವ ಹಾದಿಯನ್ನು ಮತ್ತೊಮ್ಮೆ ಸ್ಪಷ್ಟಪಡಿಸಿದಳು.
ನೀನು ಹೇಳೋ ಮಾತೇನೋ ಸರಿ ಇದೆ.
ಆದ್ರೆ ಅದನ್ನ ಒಪ್ಪಿಕೊಳ್ಳೋದಕ್ಕೆ ಸಾಧ್ಯ ಇಲ್ಲ.
ಜೀವನಪೂರ್ತಿ ಸತ್ಯ, ನಿಷ್ಠೆಯಿಂದ ನಡ್ಕೊಂಡ್ರೆ ಸತ್ಯಹರಿಶ್ಚಂದ್ರನಿಗೆ ಆದ ಸ್ಥಿತಿ ನಮಗಾಗುತ್ತೆ ಅಷ್ಟೆ.
ಜೀವನದಲ್ಲಿ ಕೆಲವೊಂದು ಸಲ ಮತ್ತೊಬ್ಬರಿಗೋಸ್ಕರ ನಾವೊಂದಷ್ಟು ತ್ಯಾಗ ಮಾಡ್ಬೇಕು.
ನಿನ್ನ ಆ ಒಂದು ತ್ಯಾಗದಿಂದ ಅಭಿಮನ್ಯುವಿನ ಮನಸ್ಸಿಗೆ ಮಾತ್ರ ನೋವಾಗ್ಬೊಹುದು.
ಆದ್ರೆ ನೀನು ಆ ತ್ಯಾಗಕ್ಕೆ ಸಿದ್ಧವಾಗದಿದ್ರೆ ನಮ್ಮ ಮನೆತನದ ಅದೆಷ್ಟೋ ಮಂದಿ ದುಃಖದಲ್ಲಿ ಮುಳುಗುತ್ತಾರೆ.
ನಿನ್ನದೊಂದು ಸಣ್ಣ ತ್ಯಾಗ ನಮ್ಮ ಕುಟುಂಬದ ಸಂತೋಷವನ್ನ ನಿರ್ಧರಿಸುತ್ತೆ.
ನಿನ್ಗೆ ಅಭಿಮನ್ಯು ಬಳಿ ಈ ವಿಚಾರ ಹೇಳೋದಕ್ಕೆ ಸಂಕೋಚವಾದರೆ ನಾನೇ ಎಲ್ಲವನ್ನು ಹೇಳಿ ಅವನನ್ನ ಒಪ್ಪಿಸ್ತೇನೆ.
ನಮ್ಮ ನೋವು ಹೇಳಿಕೊಂಡ್ರೆ ಅವನಿಗೂ ಎಲ್ಲಾ ಅರ್ಥ ಆಗುತ್ತೆ.
ನನ್ಗೆ ಆ ವಿಶ್ವಾಸ ಇದೆ.
ಆದ್ರೆ ನೀನು ಅದಕ್ಕೆ ಮನಸ್ಸು ಮಾಡ್ಬೇಕಷ್ಟೆ ರಾಜಶೇಖರ್ ಒಂದು ಕ್ಷಣ ತಮ್ಮ ಸಿಟ್ಟುಗಳನ್ನೆಲ್ಲ ಬದಿಗಿಟ್ಟು ಮತ್ತೆ ಮಗಳ ಮನಸ್ಸು ಒಲಿಸಿಸುವ ಪ್ರಯತ್ನಕ್ಕೆ ಇಳಿದರು.
ಅಭಿಮನ್ಯು ಮುಂದೆ ಇಂತಹ ಬೇಡಿಕೆ ಇಡೋದು ನಿಮ್ಗೆ ಸರಿ ಅನ್ನಿಸ್ತದಾ?
ನಮ್ಮ ಕುಟುಂಬಕೋಸ್ಕರ ಅವನ ಸಂತೋಷಗಳನ್ನೇಕೆ ಬಲಿ ತಗೋಬೇಕು?
ಅವನು ನನ್ನ ತುಂಬಾ ಪ್ರೀತಿಸ್ತಾ ಇದ್ದಾನೆ.
ನಿಮ್ಮ ಬೇಡಿಕೆಗಳಿಗೆ ಒಪ್ಪಿಕೊಳ್ಳೋದಕ್ಕೆ ಸಾಧ್ಯನೇ ಇಲ್ಲ.
ವ್ಯರ್ಥ ಕಸರತ್ತು ಮಾಡ್ಬೇಡಿ.
ನಮ್ಮ ಪಾಡಿಗೆ ನಮ್ಮನ್ನ ಇರೋದಕ್ಕೆ ಬಿಟ್ಬಿಡಿ.
ಎಲ್ಲಾದರು ಹೋಗಿ ಬದುಕು ಕಂಡುಕೊಳ್ತೇವೆ .
ತನ್ನ ನಿಲುವಿಗೆ ಅಂಟಿಕುಳಿತುಕೊಂಡ ಅಕ್ಷರಳನ್ನು ನೋಡಿ ರಾಜಶೇಖರ್‌ಗೆ ಮತ್ತೆ ಕೋಪ ನೆತ್ತಿಗೇರಿ ಹಿಡಿದು ನಾಲ್ಕು ಬಾರಿಸಿ ಬಿಡುವ ಅನ್ನಿಸಿತು.
ನೀನು ತುಂಬಾ ಬೆಳೆದು ಬಿಟ್ಟಿದ್ದೀಯ.!
ಗಿಡವಾಗಿದ್ದಾಗಲೇ ಬಗ್ಗಿಸುವ ಪ್ರಯತ್ನ ಮಾಡ್ಲಿಲ್ಲ.
ಅದು ನಾವು ಮಾಡಿದ ತಪ್ಪು ಈಗ ಹೇಳಿ ಏನು ಸುಖ?
ದುಃಖದಿಂದ ಹೇಳಿ ಸುಮ್ಮನಾಗಿ ಬಿಟ್ಟರು.
ಸದಾ ಲವಲವಿಕೆಯಿಂದ ಕೂಡಿದ್ದ ಮನೆಯೊಳಗೆ ಸ್ಮಶಾನಮೌನ ಆವರಿಸಿಕೊಂಡಿತು.
ಮನೆಯಲ್ಲಿ ಒಂದು ಗುಂಡು ಸೂಜಿ ಬಿದ್ದರೂ ಸದ್ದು ಕೇಳಿವಷ್ಟು ಮೌನ ಆವರಿಸಿಕೊಂಡಿತ್ತು.
ಮನೆಯ ಲವಲವಿಕೆಗೆ ಕಾರಣೀಭೂತಳಾಗಿದ್ದ ಅಕ್ಷರ ತುಳಿದ ಹಾದಿಯಿಂದ ರಾಜಶೇಖರ್, ಲೀಲಾವತಿ ಕಂಗಾಲಾಗಿ ಮುಂದೇನು?
ಎಂದು ಯೋಚಿಸುತ್ತಾ ಕುಳಿತುಬಿಟ್ಟರು.
ಹೋಗಿ ಹೋಗಿ ಒಬ್ಬ ಬಡವನ ಪ್ರೀತಿಯ ಬಲೆಗೆ ಬಿದ್ದು ಬಿಟ್ಟಿದ್ದಾಳೆ.
ಆ ಪ್ರೀತಿಯ ಬಲೆಯಿಂದ ಆಕೆಯನ್ನು ಬಿಡಿಸಿ ತರುವುದಾದರೂ ಹೇಗೆ?
ಎಂಬ ಚಿಂತೆ ಕಾಡಿತು.
ಮಾತಿಗೆ ಬೆಲೆ ಕೊಡದಷ್ಟು ದೂರ ಸಾಗಿಬಿಟ್ಟಿದ್ದಾಳೆ.
ಇನ್ನು ಚಾಟಿಯೇಟಿಗೆ ಮಾತ್ರ ಆಕೆ ಬಗ್ಗೋದಕ್ಕೆ ಸಾಧ್ಯ.
ಅದು ಬಿಟ್ಟು ಬೇರೆ ದಾರಿಯೇ ಇಲ್ಲ ಅಂದುಕೊಂಡ ರಾಜಶೇಖರ್ ಛೇ. . , ಇಷ್ಟೊಂದು ಎತ್ತರಕ್ಕೆ ಬೆಳೆದ ಮಗಳಿಗೆ ಹೊಡೆಯೋದು ಸರಿಯಲ್ಲ ಅನ್ನಿಸಿ ಬಂದ ಕೋಪವನ್ನು ತಣ್ಣಗೆ ಮಾಡಿಕೊಳ್ಳುವ ಪ್ರಯತ್ನ ಮಾಡಿ ತಲೆಮೇಲೆ ಕೈ ಹೊತ್ತು ಕುಳಿತರು.
ರಾಜಶೇಖರ್ ಜೀವನದಲ್ಲಿ ಎಂದಿಗೂ ಇಂತಹ ಒಂದು ದುಃಖದ ಸ್ಥಿತಿ ಎದುರಿಸಿರಲಿಲ್ಲ.
ಎದುರಿಸುವ ಕಲ್ಪನೆ ಕೂಡ ಇರಲಿಲ್ಲ.
ಅವರ ಜೀವನ ಶೈಲಿಯೇ ಹಾಗೆ ಇತ್ತು.
ಆಲೋಚನೆ ಮಾಡಿ ಮನಸ್ಸು ಹಾಳು ಮಾಡಿಕೊಳ್ಳುವಂತಹ ಪರಿಸ್ಥಿತಿಯೇನು ನಿರ್ಮಾಣಗೊಂಡಿರಲಿಲ್ಲ.
ಅಗರ್ಭ ಶ್ರೀಮಂತಿಕೆಯಲ್ಲಿ ಮೆರೆದ ರಾಜಶೇಖರ್‌ಗೆ ಯಾತನೆ ಎಂಬ ಪದವೇ ಹೊಸತು.
ಅದು ಅಕ್ಷರಳ ಮೂಲಕ ಈಗಷ್ಟೇ ಪರಿಚಯವಾಯಿತು.
ಎದುರಿಗೆ ಕುಳಿತ ಮಗಳೆಡೆಗೆ ದೃಷ್ಟಿ ಹಾಯಿಸಿ ಅಕ್ಷರ, ಈಗ್ಲಾದ್ರೂ ನಿನ್ನ ನಿಲುವು ಬದಲಾಯಿಸಿಕೊಳ್ಳೋದಕ್ಕೆ ಸಾಧ್ಯ ಇಲ್ವ?
ತುಂಬಾ ವಿನಯದಿಂದ ಕೇಳಿಕೊಂಡರು.
ಇಲ್ಲ ಅಪ್ಪ, ನನ್ನಿಂದ ಸಾಧ್ಯ ಇಲ್ಲ.
ಮುಖ ಊದಿಸಿಕೊಂಡು ಹೇಳಿದಳು.
ಇವಳಿಗೆ ಮಾತಿನಲ್ಲಿ ಬುದ್ಧಿವಾದ ಹೇಳಿ ಸುಖವಿಲ್ಲವೆಂದು ಇದ್ದಕ್ಕಿದ್ದಂತೆ ಉಕ್ಕಿ ಬಂದ ಸಿಟ್ಟಿನಿಂದ ಮಗಳಿಗೆ ಮನಬಂದಂತೆ ಥಳಿಸಲು ಪ್ರಾರಂಭಿಸಿದರು.
ರಾಜಶೇಖರ್ ಕೋಪ ಕಂಡು ಲೀಲಾವತಿ ಒಂದುಕ್ಷಣ ದಂಗಾಗಿ ಹೋದರು.
ಮತ್ತೆ ಸುಧಾರಿಸಿಕೊಂಡು ಮಧ್ಯಪ್ರವೇಶಿಸಿ ಮಗಳ ರಕ್ಷಣೆಗೆ ಮುಂದಾದರು.
ನಿಮ್ಗೆ ಏನಾಗಿದೆ ಇವತ್ತು?
ಬೆಳೆದಿರೋ ಮಗಳ ಮೇಲೆ ಕೈ ಮಾಡ್ತಾ ಇದ್ದೀರಲ್ಲ?
ಬುದ್ಧಿವಾದ ಹೇಳೋದು ಬಿಟ್ಟು ಇಡ್ಕೊಂಡು ಹೊಡಿಯೋದು ಸರಿನಾ?
ಲೀಲಾವತಿ ಗಂಡನ ವಿರುದ್ಧ ರೇಗಾಡಿದರು.
ಈಗ ಅಮ್ಮ-ಮಗಳು ಸೇರ್ಕೊಂಡು ಏನು ಮಾಡ್ಬೇಕೂಂತ ತೀರ್ಮಾನ ಮಾಡಿದ್ದೀರ?
ಆ ಅಯೋಗ್ಯನ ತಂದು ಮನೆ ಅಳಿಯನನ್ನಾಗಿ ಮಾಡ್ಕೋಬೇಕೂಂತ ತೀರ್ಮಾನ ಮಾಡಿದ್ದೀರಾ…?
ಮಗಳನ್ನ ದೂರಿ ಏನು ಪ್ರಯೋಜನ?
ಮೊದ್ಲು ನೀನು ಸರಿ ಇದ್ದಿದ್ರೆ ಮಗಳು ಕೂಡ ಸರಿಯಾಗಿಯೇ ಇರ್ತಾ ಇದ್ಲು.
ಮಗಳನ್ನ ಹದ್ದುಬಸ್ತಿನಲ್ಲಿ ಇಟ್ಟುಕೊಳ್ಳದೆ ಆ ಪೋಲಿ ಹುಡುಗನ ಜೊತೆ ಹಾದಿ ಬೀದಿಯಲ್ಲಿ ಸುತ್ತಾಡ್ಲಿಕ್ಕೆ ಬಿಟ್ಟೆ?
ಈಗೇನಾಗಿದೆ ನೋಡು.
ನಮ್ಮ ವಿರುದ್ಧವೇ ತಿರುಗಿ ಬೀಳುವಷ್ಟರ ಮಟ್ಟಿಗೆ ಬೆಳೆದು ಬಿಟ್ಟಿದ್ದಾಳೆ?
ನಾಯಿನ ಯಾವತ್ತೂ ಸಿಂಹಾಸನದ ಮೇಲೆ ಕೂರಿಸೋದಕ್ಕೆ ಸಾಧ್ಯ ಇಲ್ಲ.
ಸಿಂಹಾಸನದ ಮೇಲೆ ಕೂರಿಸಿದರೂ ಅದು ಅಲ್ಲಿ ಹುಚ್ಚೆ ಹುಯ್ಯುವುದನ್ನ ನಿಲ್ಲಿಸೋದಿಲ್ಲ.
ನಿನ್ನ ಮಗಳ ಆತುರ ನೋಡಿದ್ರೆ ನಾಯಿಗೆ ಪಟ್ಟಾಭಿಷೇಕ ಕಟ್ಟೋ ತರ ಕಾಣ್ತಾ ಇದೆ.
ನಿನ್ನ ಮುದ್ದಿನ ಮಗಳು ಮುಂದೇನು ಮಾಡ್ಬೇಕೂಂತ ತೀರ್ಮಾನ ಮಾಡಿದ್ದಾಳೋ ನೀನೇ ಕೇಳು .
ಮಗಳೊಂದಿಗೆ ಮಾತನಾಡಲು ಇಷ್ಟವಿಲ್ಲದೆ ಮಗಳ ಮನವೊಲಿಸುವ ಜವಾಬ್ದಾರಿಯನ್ನು ಲೀಲಾವತಿ ಹೆಗಲ ಮೇಲೆ ಹೊರಿಸುವ ಪ್ರಯತ್ನ ಮಾಡಿದರು.
ಲೀಲಾವತಿಗೆ ಮಗಳ ಬಳಿ ಕೇಳುವುದಕ್ಕೆ ಏನು ಉಳಿದಿರಲಿಲ್ಲ.
ಎಲ್ಲವನ್ನು ಅವಳು ಅದಾಗಲೇ ಸ್ಪಷ್ಟವಾಗಿ ಹೇಳಿಯಾಗಿತ್ತು.
ಪುನಃ ಕೇಳುವುದೇನಿದೆ?
ಕೇಳಿದರೆ ಅಭಿಮನ್ಯುವಿನೊಂದಿಗೆ ಮದ್ವೆಯಾಗ್ತೇನೆ ಎಂಬ ಅದೇ ಉತ್ತರ ದೊರಕುವುದು ನಿಶ್ಚಿತ ಎಂದು ಅರಿತ ಲೀಲಾವತಿ ಮೌನಕ್ಕೆ ಶರಣಾದರು.
ಮಗಳನ್ನ ಹಾದಿ ತಪ್ಪೋ ಹಾಗೆ ಬೆಳೆಸಿದ್ದೇ ಅವರು.
ಇದೀಗ ಆ ಪಾಪವನ್ನೆಲ್ಲ ನನ್ನ ಮೇಲೆ ಹೊರಿಸೋದಕ್ಕ್ಕೆ  ಪ್ರಯತ್ನ ಮಾಡ್ತಾ ಇದ್ದಾರೆ.
ಈ ಗಂಡಸರ ಬುದ್ಧಿನೇ ಇಷ್ಟು.
ಒಳ್ಳೆಯದನ್ನೆಲ್ಲ ತಮ್ಮ ಬಳಿ ಇಟ್ಟುಕೊಂಡು ಕೆಟ್ಟದನ್ನೆಲ್ಲ ಹೆಂಗಸರ ಮೇಲೆ ಹೊರಿಸಿ ಬಿಡುವ ಜಾಯಮಾನದವರು.
ಮಗಳು ಸಣ್ಣಪುಟ್ಟ ತಪ್ಪು ಮಾಡಿದಾಗಲೆಲ್ಲ ಒಂದುಷ್ಟು ಬೈದರೂ ಸಹಿಸಿಕೊಳ್ಳದೆ ಮಗಳಿಗೆ ಯಾಕೆ ಬೈದೆ ಅಂಥ ನನ್ನನ್ನೇ ಹೊಡೆಯೋದಕ್ಕೆ ಬರ್ತಾ ಇದ್ದ ಮನುಷ್ಯ ಇವತ್ತು ಮಗಳು ಹಾದಿ ತಪ್ಪೋದಕ್ಕೆ ನಾನು ಕಾರಣ ಅಂತ್ತಿದ್ದಾರಲ್ಲ!?
ಅನುಭವಿಸಲಿ; ಅವರು ಅನುಭವಿಸಬೇಕಾದದ್ದೆ.
ಮಗಳನ್ನ ಹಕ್ಕಿಯ ಹಾಗೆ ಹಾರೋದಕ್ಕೆ ಬಿಟ್ಟ ಪರಿಣಾಮವನ್ನ ಅವರು ಅನುಭವಿಸಿಯೇ ತೀರಬೇಕು ಎಂದು ಮನದಲ್ಲಿ ಅಂದುಕೊಂಡ ಲೀಲಾವತಿ ಕಣ್ಣೀರು ಸುರಿಸುತ್ತಾ ಕುಳಿತರು.
ಮನೆಯಲ್ಲಿ ರಾದ್ಧಾಂತ ನಡೆದರೂ ಅಕ್ಷರ ಧೃತಿಗೆಡಲಿಲ್ಲ.
ಜೀವ ಹೋದರೂ ಸರಿಯೇ ಬೇರೊಬ್ಬನೊಂದಿಗೆ ತಾನು ಮದುವೆ ಯಾಗೋದಿಲ್ಲವೆಂದು ನಿರ್ಧರಿಸಿದಳು.
ನಿಂದಿಸಿದಷ್ಟು, ಹೊಡೆದಷ್ಟು ಆಕೆಯ ಮನಸ್ಸು ಅಭಿಮನ್ಯುವನ್ನು ಮದುವೆಯಾಗುವ ವಿಷಯದಲ್ಲಿ ಮತ್ತಷ್ಟು ಗಟ್ಟಿಯಾಗುತ್ತಾ ಹೋಯಿತು.
ತನ್ನಿಂದ ಆದ ತಪ್ಪಿಗೆ ಅಮ್ಮ ಅಪ್ಪನಿಂದ ನಿಂದನೆಯ ಶಿಕ್ಷೆ ಅನುಭವಿಸುತ್ತಿರುವುದನ್ನು ಕಂಡು ಆಕೆಯಿಂದ ಸುಮ್ಮನಿರಲಾಗದೆ ಮತ್ತಷ್ಟು ಆಕ್ರೋಶಗೊಂಡಳು. 
ಅಪ್ಪ. . , ನಾನು ಪ್ರೀತಿ ಮಾಡಿದ ವಿಚಾರದಲ್ಲಿ ಅಮ್ಮಂದೇನು ತಪ್ಪಿಲ್ಲ.
ಅಮ್ಮನಿಗೆ ಸುಮ್ನೆ ಕಿರುಕುಳ ಕೊಡ್ಬೇಡಿ.
ನೀವು ಹೊಡೆದರೂ, ಬಡಿದರೂ ನಾನು ಮಾತ್ರ ಮನಸ್ಸು ಬದ್ಲಾಯಿಸೋದಿಲ್ಲ.
ಈ ದೇಹ, ಮನಸ್ಸು ಏನಿದ್ದರೂ ಅಭಿಮನ್ಯುವಿಗೆ ಮಾತ್ರ ಮುಡಿಪು.
ನನ್ನ ಕನಸುಗಳ ಮೇಲೆ ಸಮಾಧಿ ಕಟ್ಟಿ ಅದರಿಂದ ಸಂತೋಷ ಪಡ್ಬೇಡಿ.
ನಿಮ್ಮ ವರ್ತನೆ ನೋಡಿದ್ರೆ ಮಗಳು ಹಾಳಾಗಿ ಹೋದ್ರೂ ಪವಾಗಿಲ್ಲ, ನಾವು ಮಾತ್ರ ಸುಖವಾಗಿದ್ರೆ ಸಾಕು ಎಂಬಂತ್ತಿದೆ.
ಯಾವುದೇ ಕಾರಣಕ್ಕೂ ನಿಮ್ಮ ಘನತೆಗೆ ಕುಂದುಂಟಾಗಬಾರದು.
ಅದೊಂದೇ ನಿಮ್ಮ ಏಕೈಕ ಆಸೆ.
ನಿಮ್ಮ ಆಸೆ ಈಡೇರಿಕೆಗೆ ನನ್ನ ಬದುಕನ್ನ ನಾಶ ಮಾಡ್ಕೊಳ್ಳೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಯಾರ ಸಹಕಾರ ಇಲ್ಲದೆ ಬದುಕು ನಡೆಸ್ತೇನೆ.
ನಿಮ್ಮ ಸಹಕಾರವೇನು ನನ್ಗೆ ಬೇಕಾಗಿಲ್ಲ.
ಇನ್ನು ಮುಂದೆ ನಿಮ್ಮ ಹಂಗಿನಲ್ಲಿ ಬದುಕು ನಡೆಸೋದಕ್ಕೆ ನನ್ಗೆ ಇಷ್ಟವಿಲ್ಲ.
ನೀವಂದುಕೊಂಡಂತೆ ನಾನೇನು ಇನ್ನೂ ಚಿಕ್ಕವಳಲ್ಲ ಕಾಗಕ್ಕ, ಗುಬ್ಬಕ್ಕ ಕಥೆ ಕೇಳೋದಕ್ಕೆ.
ನನ್ನ ನಿರ್ಧಾರಗಳನ್ನು ನಾನೇ ಕೈಗೊಳ್ಳುವಷ್ಟು ಬೌದ್ಧಿಕವಾಗಿ ಬೆಳೆದಿದ್ದೇನೆ ಕಂಪಿಸುತ್ತಿದ್ದ ತುಟಿಗಳ ನಡುವಿನಿಂದ ಸಿಡಿಲು ಬಡಿದಂತಹ ಮಾತುಗಳು ಹೊರಬಿದ್ದವು.
ಆಕೆಯ ಮಾತಿನ ಧಾಟಿ ಭೂಗರ್ಭದಲ್ಲಿ ಅಡಗಿದ್ದ ಜ್ವಾಲಾಮುಖಿ ಒಮ್ಮಿಂದೊಮ್ಮೆಲೆ ಸ್ಫೋಟಿಸಿದ ಹಾಗೆ, ಪ್ರಶಾಂತವಾಗಿದ್ದ ಸಮುದ್ರದಲ್ಲಿ ಇದ್ದಕ್ಕಿದ್ದ ಹಾಗೆ ಸುನಾಮಿ ಉದ್ಭವಿಸಿದ ಹಾಗೆ ಇತ್ತು.
ಆಕೆ ಎಂದೂ ಕೂಡ ಅಪ್ಪನ ಎದುರು ನಿಂತು ಅಷ್ಟೊಂದು ತೀಕ್ಷ್ಣವಾಗಿ ಮಾತಾಡಿರಲಿಲ್ಲ.
ಆ ಮಾತಿನ ಅಲೆ ಅಪ್ಪಳಿಸಿ ಹೋದ ನಂತರ ಮನೆಯಲ್ಲಿ ಉಳಿದದ್ದು ಮೌನವೊಂದು ಮಾತ್ರ.
ಆಕೆಯ ಮಾತಿನ ಧಾಟಿ ಮನೆಯವರ ಮುಂದಿನ ಮಾತುಗಳನ್ನೆಲ್ಲ ನುಂಗಿ ಹಾಕಿತು.
ಅಮ್ಮನ ಮಡಿಲಲ್ಲಿ ಮಲಗಿ ಮುದ್ದು, ಮುದ್ದು ಮಾತಾಡುತ್ತಾ ಮನೆಯಲ್ಲಿ ಪಾದರಸದಂತೆ ಓಡಾಡುತ್ತಿದ್ದ ಹುಡುಗಿ ಬೆಳೆದು ದೊಡ್ಡವಳಾಗಿ ನಿಂತಿದ್ದಾಳೆಂಬುದು ಮನೆಯವರಿಗೆ ಗೊತ್ತಾಗಿದ್ದೇ ಅವಳು ಇದ್ದಕ್ಕಿದ್ದಂತೆ ಆವೇಶದಿಂದ ಮಾತಾಡಿದಾಗ!
ಪ್ರೀತಿ ಅನ್ನೋದು ಮನುಷ್ಯನನ್ನು ಎಲ್ಲಿಂದೆಲ್ಲಿಗೋ ತಂದು ನಿಲ್ಲಿಸಿ ಬಿಡುತ್ತದೆ.
ಮೊನ್ನೆ ಮೊನ್ನೆ ತನಕವೂ ತನ್ನ ಪಾಲಿನ ದೇವರೆಂದು ಆರಾಧಿಸುತ್ತಿದ್ದ ಅಪ್ಪ, ಅಮ್ಮನನ್ನು ತೊರೆದು ಹೋಗುವಷ್ಟರ ಮಟ್ಟಿಗೆ ಆಕೆಯ ಮನಸ್ಸು ಗಟ್ಟಿಯಾಗಿದೆ.
ಪ್ರೀತಿ ಕುರುಡು ಅನ್ನೋದು ಬಹುಶ ಇದಕ್ಕೆ ಇರಬಹುದು.
ಪ್ರೀತಿಯ ಕುರುಡುತನ ಆವರಿಸಿಕೊಂಡವರಿಗೆ ಬೇರೆಯವರು ತೋರುವ ಹಾದಿ ಕಾಣುವುದಾದರೂ ಹೇಗೆ?
ಪ್ರೀತಿಯ ಹಣತೆ ಹೃದಯಲ್ಲಿ ಹಚ್ಚಿಟ್ಟು ಪೂಜಿಸುವವರಿಗೆ ಅದನ್ನು ನಂದಿಸುವ ಮನಸ್ಸು, ಧೈರ್ಯ ಬರುವುದಾದರೂ ಹೇಗೆ?
ಆ ಪ್ರೀತಿಯ ಹಣತೆ ಸದಾ ಬೆಳಗುತ್ತಿರಬೇಕು.
ಆ ಬೆಳಕಿನಡಿಯಲ್ಲಿ ಸಾರ್ಥಕತೆ ಕಾಣಬೇಕೆಂಬುದಷ್ಟೇ ಈಗ ಆಕೆಯಲ್ಲಿರುವ ಹಂಬಲ.
ಪ್ರೀತಿ ಅರಳುವಾಗ ಸುತ್ತಮುತ್ತಲಿನ ಪರಿಸರ ನಂದನವನ ಅನ್ನಿಸುತ್ತದೆ.
ಪ್ರೀತಿ ಸಂದಿಗ್ಧ ಪರಿಸ್ಥಿತಿಗೆ ಸಿಲುಕಿದಾಗ ನಂದನವನದಿಂದ ಮರುಭೂಮಿಗೆ ಬಂದು ನಿಂತ ಅನುಭವ ಆಗಿಬಿಡುತ್ತದೆ.
ಈಗ ತಾನು ನಿಂತಿರುವುದು ಮರುಭೂಮಿಯಲ್ಲಿ.
ಆದಷ್ಟು ಬೇಗ ತನ್ನ ಪ್ರೀತಿಯ ನಂದನವನಕ್ಕೆ ಹಿಂತಿರುಗಬೇಕೆಂದು ನಿರ್ಧರಿಸಿದ ಅಕ್ಷರ, ದೇವರೇ ಆದಷ್ಟು ಬೇಗ ಬೆಳಕು ಹರಿಯಲಿ.
ಒಂದು ದಿನ ಹೇಗೋ ಕಳೆದಾಯ್ತು.
ಇನ್ನೊಂದು ದಿನ ಬೇಗ ಸರಿದು ಹೋಗಲಿ.
ಆದಷ್ಟು ಬೇಗ ಮೈಸೂರು ಸೇರಿಕೊಂಡರೆ ಸಾಕು ಎಂದು ಮನದಲ್ಲಿಯೇ ಪ್ರಾರ್ಥಿಸಿದಳು.
ಮನೆಯಲ್ಲಿ ಅದಾಗಲೇ ಮಾತು ಸತ್ತುಹೋಗಿ ಮೌನ ತನ್ನ ಸಾಮ್ರಾಜ್ಯ ಸ್ಥಾಪಿಸಿಕೊಂಡಿತು.
ಯಾರು ಯಾರೊಂದಿಗೂ ಮಾತಾಡುವ ಉತ್ಸಾಹ ತೋರಲಿಲ್ಲ.
ಮನೆಯಂಗಳದಿಂದ ತೀಡಿ ಬರುತ್ತಿದ್ದ ತಂಗಾಳಿ ಮೈ ಸೋಕಿದರೂ ಕೂಡ ಅಕ್ಷರ ಬೆವರುತ್ತಲೇ ಇದ್ದಳು.
ಮನದಲ್ಲಿ ಸಣ್ಣದೊಂದು ಭಯ ಕಾಡಲು ಪ್ರಾರಂಭಿಸಿತು.
ಮತ್ತೊಂದೆಡೆ ಬಾಯಿಗೆ ಬಂದಂತೆ ಮಾತಾಡಿಬಿಟ್ಟೆನಲ್ಲ ಎಂಬ ದುಃಖ ಆಕೆಯನ್ನು ವಿಪರೀತವಾಗಿ ಕಾಡಲು ಪ್ರಾರಂಭಿಸಿತು.
ಅಮ್ಮ ಒತ್ತಾಯಿಸಿದರೂ ರಾತ್ರಿ ಊಟ ಮಾಡದೆ ನೇರ ಬೆಡ್‌ರೂಂ ಕಡೆಗೆ ತೆರಳಿ ಮಲಗಿಕೊಂಡಳು.
ಛೇ…, ಅಷ್ಟೊಂದು ಕಠೋರವಾಗಿ ಮಾತಾಡುವ ಅವಶ್ಯಕತೆ ಇತ್ತಾ?
ಎಲ್ಲವನ್ನೂ ಸಾವಧಾನವಾಗಿ ಹೇಳಿ ಮನದಟ್ಟು ಮಾಡಬಹುದಿತ್ತಲ್ಲ?
ನಾನೇನಾದರು ಆತುರಕ್ಕೆ ಬಿದ್ದು ಬಿಟ್ಟೆನಾ?
ಎಂಬ ಪ್ರಶ್ನೆಗೆ ಇಲ್ಲ ಅಂದಿತು ಒಳಮನಸ್ಸು.
ನಾನು ಸರಿಯಾದ ದಿಕ್ಕಿನಲ್ಲಿಯೇ ಮುನ್ನಡೆಯ್ತಾ ಇದ್ದೇನೆ.
ಸರಿಯಾದ ದಿಕ್ಕಿನಲ್ಲಿಯೇ ಆಲೋಚನೆ ಮಾಡ್ತಾ ಇದ್ದೇನೆ.
ಅಷ್ಟಕ್ಕೂ ನನ್ನ ಬದುಕು ನಾಶ ಪಡಿಸುವ ಹಕ್ಕು ಯಾರಿಗಿದೆ?
ನನ್ನ ಬದುಕಿನಲ್ಲಿ ಕೈಗೊಳ್ಳುವ ನಿರ್ಧಾರಕ್ಕೆ ಯಾರ ಸಹಕಾರವೂ ಬೇಕಾಗಿಲ್ಲ.
ಬದುಕಿನಲ್ಲಿ ತನ್ನದೇ ಆದ ನಿರ್ಧಾರಗಳನ್ನು ಕೈಗೊಳ್ಳುವಷ್ಟು ಪ್ರಬುದ್ಧಳಾಗಿಲ್ವ ನಾನು?
ಯಾಕೆ ಅಪ್ಪ, ಅಮ್ಮ ನನ್ನ ಅಷ್ಟೊಂದು ಹಗುರವಾಗಿ ಕಾಣ್ತಾ ಇದ್ದಾರೆ?
ಆ ಮನುಷ್ಯನ ಚಿಂತನೆಗೆ ಸರಿಯಾದ ಮಾತನ್ನೇ ಆಡಿದ್ದೇನೆ.
ಇನ್ನೆಂದಿಗೂ ನನ್ನ ತಂಟೆಗೆ ಬರಬಾರದು.
ಬಂದ್ರೆ ಮತ್ತಷ್ಟೂ ತೀಕ್ಷ್ಣವಾಗಿ ಉತ್ತರ ಕೊಡ್ಬೇಕು; 
ಚೇತರಿಸಿಕೊಳ್ಳಲು ಆಗದಷ್ಟರ ಮಟ್ಟಿಗೆ.
ಇನ್ನು ಮುಂದೆ ಸುಖ, ದುಃಖಗಳೇನಿದ್ದರೂ ಅಭಿಮನ್ಯುವಿನೊಂದಿಗೆ ಮಾತ್ರ ಹಂಚಿಕೊಳ್ತೇನೆ.
ಅವನಲ್ಲದೆ ಬೇಯಾರನ್ನೂ ನನ್ನ ಮನಸ್ಸಿನಲ್ಲಿ ಕಲ್ಪಿಸಿಕೊಳ್ಳೋದಕ್ಕೆ ಸಾಧ್ಯ ಇಲ್ಲ.
ಅವನೊಬ್ಬನಿಗೆ ಮಾತ್ರ ನನ್ನ ಸಾಮ್ರಾಜ್ಯ ಆಳ್ವಿಕೆ ನಡೆಸುವ ಅಧಿಕಾರ ಇರೋದು.
ಆಸ್ತಿ, ಅಂತಸ್ತು ಇಲ್ಲದಿದ್ದರೇನಂತೆ.
ಒಳ್ಳೆಯ ಮನಸ್ಸಿಲ್ವ?
ಎಷ್ಟು ಮೊಗೆದರೂ ಬರಿದಾಗದಿರುವಷ್ಟು ಪ್ರೀತಿ ಅವನಲ್ಲಿದೆ.
ದುಡಿದು ಒಂದು ಹೊತ್ತು ಗಂಜಿಯನ್ನಾದರೂ ಹಾಕುವ ಶಕ್ತಿ ಅವನ್ನಲ್ಲಿದೆ.
ನನಗಷ್ಟೇ ಸಾಕು.
ಇನ್ನೇನಿದ್ದರೂ ಅವನಲ್ಲಿ ಬೆರೆತು ಬಾಳಿದರೆ ಅಷ್ಟೇ ಸಾಕು ಎಂದು ನಿರ್ಧರಿಸಿದಳಾದರೂ ಆಕೆಯಲ್ಲಿ ಮತ್ತೆ ಮತ್ತೆ ಗೊಂದಲಗಳು ಕಾಡದೆ ಇರಲಿಲ್ಲ.
ಹೊತ್ತು ಸರಿದು ಕೋಪ ತಹಬದಿಗೆ ಬಂದಾಗ ಪ್ರೀತಿ ಮುಖ್ಯನೋ, ಅಪ್ಪ-ಅಮ್ಮ ಮುಖ್ಯನೋ ಎಂಬ ಪ್ರಶ್ನೆ ಕಾಡಲು ಪ್ರಾರಂಭಿಸಿತು.
ಪ್ರೀತಿ ಇಂತಹ ಒಂದು ಸಂದಿಗ್ಧ ಪರಿಸ್ಥಿತಿಗೆ ತಂದು ನಿಲ್ಲಿಸುತ್ತದೆ ಎಂದು ಆಕೆ ಎಂದೂ ಎಣಿಸಿರಲಿಲ್ಲ.
ಅದರೆ, ಅಭಿಮನ್ಯುವಿಗೆ ಇದೆಲ್ಲ ಸಾಮಾನ್ಯ.
ಎಷ್ಟೇ ಆದರೂ ಪ್ರೀತಿಯಲ್ಲಿ ಪಳಗಿದವನಲ್ಲವೇ?
ಅದರ ಸಿಹಿ, ಕಹಿ, ನೋವು, ನಲಿವುಗಳನ್ನೆಲ್ಲ ಅನುಭವಿಸಿ ಬಂದವನು.
ಪ್ರೀತಿಯಲ್ಲಿ ಇಂತಹ ಒಂದು ಸಂದಿಗ್ಧ ಪರಿಸ್ಥಿತಿ ಎದುರಾಗುತ್ತದೆ ಎಂದು ನಿರ್ಧರಿಸಿಯೇ ತಾನೆ ಅಭಿಮನ್ಯು ಅಕ್ಷರಳಿಗೆ ಪ್ರೀತಿ ಪ್ರಾರಂಭವಾಗುವ ಸಂದರ್ಭ ಹೀಗಂದದ್ದು: ಅಕ್ಷರ, ನೀನು ನನ್ನ ಪ್ರೀತಿ ಮಾಡುತ್ತಿರುವುದೇನೋ ನಿಜ.
ನಾನು ನಿನ್ಗೆ ಯಾವತ್ತು ಇಷ್ಟವಾಗುವುದಿಲ್ಲವೋ ಅವತ್ತೇ ನೀನು ನನ್ನಿಂದ ದೂರ ಸರಿದು ನಿನ್ನ ಬಾಳ ಪಯಣ ಮುಂದುವರೆಸಬಹುದು.
ಆ ದಾರಿಯಲ್ಲಿ ಅಡ್ಡ ಬರುವ ಪ್ರಯತ್ನ ಮಾಡೋದಿಲ್ಲ.
ಆದ್ರೆ ಒಂದು ಮಾತು.
ನನ್ನ ಬಿಟ್ಟು ದೂರ ಹೋಗುವ ತೀರ್ಮಾನವೇನಾದರು ಕೈಗೊಳ್ಳಬೇಕೂಂತ ನಿನ್ಗೆ ಅನ್ನಿಸಿದರೆ ಅದು ಮದುವೆಗೂ ಮುಂಚೆಯೇ ಆಗ್ಬೇಕು.
ಮದ್ವೆಯಾದ ನಂತರ ಬಿಟ್ಟು ಹೋದರೆ ನನ್ನೊಂದಿಗೆ ಮಕ್ಕಳು ಕೂಡ ಅನಾಥವಾಗಿ ಬಿಡ್ತಾರೆ.
ಮಕ್ಕಳು ಯಾವತ್ತೂ ತಾಯಿಯ ಮಮತೆಯ ಮಡಿಲಲ್ಲಿ ಬೆಳೆಯಬೇಕು.
ಎಂದು ಪ್ರೀತಿ ಅರಳುವ ಹೊತ್ತಿನಲ್ಲಿಯೇ ಅಭಿಮನ್ಯು ಆಡಿದ ಮಾತುಗಳನ್ನು ಅಕ್ಷರ ನೆನಪಿಗೆ ತಂದುಕೊಂಡಳು.
ಅಭಿಮನ್ಯು ಅಂದು ಆಡಿದ ಮಾತಿನಲ್ಲಿ ಅಳುಕಿರಲಿಲ್ಲ.
ಎಲ್ಲವನ್ನೂ ನೇರವಾಗಿ ಮನಮುಟ್ಟುವಂತೆ ಹೇಳಿದ್ದ.
ಅಭಿಮನ್ಯುವಿಗೆ ಪ್ರೀತಿಯ ಪ್ರತಿಯೊಂದು ಮೆಟ್ಟಿಲು ಕೂಡ ಪರಿಚಿತವೇ.
ಮೊಟ್ಟ ಮೊದಲ ಬಾರಿಗೆ ಪ್ರೀತಿಯ ಹೂ ತೋಟ ತೋರಿಸಿದ ಸೌಮ್ಯ ಅಭಿಮನ್ಯುವಿನಲ್ಲಿ ಪ್ರೀತಿಯ ವಿಚಾರದಲ್ಲಿ ಅಂತಹ ಒಂದು ಪ್ರಬುದ್ಧತೆ ನಿರ್ಮಾಣಮಾಡಿ ಹೊರಟು ಹೋದಳು.
ಪ್ರೀತಿಯ ಹೂ ತೋಟದಲ್ಲಿ ಅರಳಿದ ಹೂಗಳು ಒಂದಲ್ಲಾ ಒಂದು ದಿನ ಬಾಡಿ ಹೋಗಲೇಬೇಕು.
ಕೊನೆಗೊಂದು ದಿನ ಮಣ್ಣಲ್ಲಿ ಮಣ್ಣಾಗಿ ಕರಗಿ ಹೋಗುತ್ತವೆ ಎಂದು ಅರಿವಿಗೆ ಬಂದದ್ದೇ ಸೌಮ್ಯ ಕೈಕೊಟ್ಟ ಸಂದರ್ಭ.
ಆ ನಂತರವಲ್ಲವೇ ಅಭಿಮನ್ಯುವಿಗೆ ಪ್ರೀತಿಯ ಪ್ರತಿಯೊಂದು ಮೆಟ್ಟಿಲುಗಳು ಪರಿಚಿತವಾದದ್ದು.
ಅದುವರೆಗೆ ಪ್ರೀತಿಯ ಕಡಲಲ್ಲಿ ವಿಹರಿಸುತ್ತಲೇ ಇದ್ದ.
ಆದರೆ, ಪ್ರೀತಿಯ ಒಂದೊಂದು ಮೆಟ್ಟಿಲು ಕೂಡ ಅಕ್ಷರಳ ಪಾಲಿಗೆ ಹೊಸತು.
ಪ್ರತಿಯೊಂದು ಮೆಟ್ಟಿಲು ಹತ್ತುವಾಗ ಕೂಡ ಮುಂದೇನು ಎಂಬ ಪ್ರಶ್ನೆ ಆಕೆಯನ್ನು ಕಾಡದೆ ಇರುತ್ತಿರಲಿಲ್ಲ.
ಅದೆಷ್ಟೋ ಸುಂದರ ಕನಸುಗಳನ್ನು ಕಟ್ಟಿಕೊಂಡಿದ್ದಳು.
ಸುಂದರ ಕನಸಿನಲ್ಲಿ ಇದೀಗ ಯಾತನೆ ಎಂಬ ಪಾತ್ರದಾರಿ ಬಂದು ನಟನೆಯನ್ನು ಪ್ರಾರಂಭ ಮಾಡಿದ್ದಾನೆ.
ಹೊತ್ತು ಸರಿದಂತೆ ಅಕ್ಷರಳ ಮನದೊಳಗೆ ತಳಮಳ ಮತ್ತಷ್ಟು ತೀವ್ರಗೊಂಡು ಮುಂದೇನು ಎಂಬ ಪ್ರಶ್ನೆ ಮತ್ತೆ ಮತ್ತೆ ಕಾಡಲು ಪ್ರಾರಂಭಿಸಿತು.
ಕೆಲವೇ ಕೆಲವು ಗಂಟೆಗಳ ಹಿಂದಷ್ಟೇ ಅಪ್ಪನೊಂದಿಗೆ ಆವೇಷಭರಿತಳಾಗಿ ಮಾತಾಡಿ ಸಾಕು ಇನ್ನು ನಿಮ್ಮ ಸಹವಾಸ.
ಅಭಿಮನ್ಯುವಿನೊಂದಿಗೆ ಬದುಕು ಕಂಡುಕೊಳ್ಳುತ್ತೇನೆ ಎಂದು ನಿರ್ಧರಿಸಿದ್ದಳು.
ಆದರೆ, ಇದೀಗ ಆಕೆಯ ಮನದಲ್ಲಿ ಅಪ್ಪ, ಅಮ್ಮನ ನೆನಪು ಕಾಡಲು ಪ್ರಾರಂಭಿಸಿತು.
ಎಷ್ಟೊಂದು ಮುದ್ದಾಗಿ ಬೆಳೆಸಿದರಲ್ಲಾ ಅಪ್ಪ, ಅಮ್ಮ ನನ್ನ.
ಒಂದಿಷ್ಟೂ ಕಷ್ಟ ಬಾರದಂತೆ.
ಮನೆಯ ಹೊಸ್ತಿಲು ದಾಟುವ ಮುನ್ನ ಅಮ್ಮ ಹಣೆಗೊಂದು ತಿಲಕವನ್ನಿಟ್ಟು ಸಿಹಿ ಮುತ್ತು ನೀಡಿ ಕಳುಹಿಸೋದನ್ನ ಮರೆಯೋದಿಲ್ಲ.
ಅಪ್ಪ ದೂರದಲ್ಲಿ ನಿಂತು ಭರವಸೆಯ ನೋಟ ಬೀರುತ್ತಾರೆ.
ಆದರೆ, ಪ್ರೀತಿಯಲ್ಲಿ ಬಿದ್ದು ಅಪ್ಪ, ಅಮ್ಮನಿಂದಲೇ ದೂರ ಉಳಿಯುವಷ್ಟರ ಮಟ್ಟಿಗೆ ಬಂದು ನಿಂತು ಬಿಟ್ಟೆನಲ್ಲ?
ತಾನು ಸಾಗುತ್ತಿರುವ ಹಾದಿ ಸರಿ ಇಲ್ವ?
ಅಪ್ಪ, ಅಮ್ಮನ ಆಸೆ ಈಡೇರಿಕೆಗೆ ಅಭಿಮನ್ಯುವನ್ನು ಬಿಟ್ಟು ಬಿಡ್ಲಾ?
ಎಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡಳು.
ಅಭಿಮನ್ಯು ಏನಾದ್ರು ಮಾಡ್ಕೊಂಡು ಬಿಟ್ರೆ? ಹೆದರಿದಳು. 
ಮತ್ತೆ ಸುಧಾರಿಸಿಕೊಂಡು ಅಭಿಮನ್ಯು ಅಂತಹ ವ್ಯಕ್ತಿಯಲ್ಲ.
ಜೀವನದ ಪ್ರತಿಯೊಂದು ಸವಾಲುಗಳನ್ನು ಸಮರ್ಥವಾಗಿ ಎದುರಿಸುವ ಶಕ್ತಿ ಅವನಲ್ಲಿದೆ.
ಅವನೇ ಹೇಳಿಲ್ವ ಅಕ್ಷರ ನಿನ್ಗೆ ಯಾವತ್ತು ನನ್ನ ಹಿಡಿಸೋದಿಲ್ಲವೋ ಅವತ್ತೇ ಬಿಟ್ಟು ಹೋಗು ಅಂತ.
ಅವನಿಂದ ನಾನು ದೂರವಾದ್ರೆ ಅವನೇನು ಬದುಕನ್ನ ಕೊನೆಗಾಣಿಸಿಕೊಳ್ಳೋದಿಲ್ಲ.
ಮತ್ತಷ್ಟು ಸುಂದರ ಬದುಕು ನಡೆಸಬೇಕೆಂಬ ಛಲ ಅವನಲ್ಲಿ ಹುಟ್ಟಿಕೊಂಡು ಬದುಕು ನಡೆಸ್ತಾನೆ .
ಆಕೆಯ ಆಲೋಚನೆಯು ಎಲ್ಲಾ ದಿಕ್ಕಿನ ಕಡೆಗೆ ಹರಿಯಲು ಪ್ರಾರಂಭಿಸಿತು.
ಹೆಣ್ಣು ಚಂಚಲೆ.
ಈಗಿದ್ದ ಮನಸ್ಸು ಅರೆಕ್ಷಣದಲ್ಲಿ ಬದಲಾಗಿ ಹೋಗುತ್ತದೆ.
ಹುಡುಗರ ಮನಸ್ಸನ್ನು ಕಲ್ಲಿಗೆ, ಹುಡುಗಿಯರ ಮನಸ್ಸನ್ನು ಹೂವಿಗೆ ಹೋಲಿಕೆ ಮಾಡುತ್ತಾರೆ.
ಒಂದು ಒರಟಾದ ಕಲ್ಲಿನ ಮೇಲೆ ಹಲವಾರು ವರ್ಷಗಳಿಂದ ಮಡಿಕೆಯನ್ನು ಇಡುತ್ತಾ, ತೆಗೆಯುತ್ತಾ ಇದ್ದರೆ ಕಾಲ ಕ್ರಮೇಣ ಆ ಒರಟು ಕಲ್ಲು ನಯವಾಗುತ್ತದೆ.
ಒಂದು ಕಲ್ಲಿಗೆ ಯಾವ ರೂಪವನ್ನು ಬೇಕಾದರೂ ನೀಡಬಹುದು.
ಆದರೆ, ಹೂಗಳು ಇಂದು ಹುಟ್ಟುತ್ತವೆ.
ನಾಳೆ ಸಾಯುತ್ತವೆ.
ಹಾಗೆಯೇ ಹುಡುಗಿಯರ ಮನಸ್ಸಿನಲ್ಲಿ ಇಂದು ನೂರಾರು ಕನಸುಗಳು ಹುಟ್ಟಿಕೊಳ್ಳುತ್ತವೆ.
ದಿನ ಬೆಳಗಾವುದರೊಳಗೆ ಕನಸುಗಳೆಲ್ಲ ಸತ್ತು ಹೋಗಿರುತ್ತವೆ.
ಹಾಗೆಯೇ ಅಕ್ಷರ ಕೂಡಅಭಿಮನ್ಯುವಿನ ಪ್ರೀತಿಯನ್ನು ತೊರೆದು ಹೊಸ ಬದುಕು ಕಂಡುಕೊಳ್ಳುವ ದಿಕ್ಕಿನ ಕಡೆಗೂ ಕೂಡ ಆಲೋಚನೆ ಮಾಡಲು ಪ್ರಾರಂಭಿಸಿದಳು.
ಅಕ್ಷರ ಹಾಸಿಗೆಯ ಮೇಲೆ ಮಲಗಿ ಬಹಳ ಹೊತ್ತಾದರೂ ನಿದ್ರೆ ಬಳಿಗೆ ಸುಳಿಯಲಿಲ್ಲ.
ಗೊಂದಲದ ಗೂಡಾದಳು.
ಯಾವುದು ತಪ್ಪು?
ಯಾವುದು ಸರಿ?
ಎಂಬ ಆಲೋಚನೆಯಲ್ಲಿ ಮುಳುಗಿದಳು.
ನಿದ್ರೆಗೆ ಜಾರಿ ಎಲ್ಲಾ ಗೊಂದಲ, ನೋವುಗಳನ್ನು ಮರೆತು ಬಿಡಬೇಕೆಂದು ಅನ್ನಿಸಲಿಲ್ಲ.
ಬೆಳಗಾಗುವುದರೊಳಗೆ ಒಂದು ಸರಿಯಾದ ನಿರ್ಧಾರಕ್ಕೆ ಬಂದು ಬಿಡಬೇಕೆಂದು ಆಲೋಚನೆಯಲ್ಲಿ ಮುಳುಗಿದಳು.
ಒಮೊಮ್ಮೆ ಬೆಚ್ಚಿ ಬಿದ್ದು ಎದ್ದುಕುಳಿತು ಬಿಡುತ್ತಿದ್ದಳು.
ಇನ್ನೇನು ನೇಸರ ಭೂ ಸ್ಪರ್ಶ ಮಾಡಬೇಕೆನ್ನುವಷ್ಟರಲ್ಲಿ ನಿದ್ರೆಗೆ ಜಾರಿದಳು.
ನೇಸರ ನೆತ್ತಿಯ ಮೇಲೆ ಬಂದು ನಿಲ್ಲುವ ಹೊತ್ತಾದರೂ ಅಕ್ಷರ ಹಾಸಿಗೆಯಿಂದ ಮೇಲೇಳಲಿಲ್ಲ.
ಬೆಳಗರಿಯುವ ತನಕವೂ ಯೋಚನೆಯಲ್ಲಿ ಮುಳುಗಿದರೂ ಒಂದು ಅಂತಿಮ ನಿರ್ಧಾರಕ್ಕೆ ಬರಲು ಆಕೆಯಿಂದ ಸಾಧ್ಯವಾಗಲಿಲ್ಲ.
ಲವಲವಿಕೆಯಿಂದ ಕೂಡಿದ್ದ ಮನಸ್ಸು ಮುದುರಿ ಮೂಲೆಯಲ್ಲಿ ಕುಳಿತುಕೊಂಡಿತ್ತು.
ಪ್ರೀತಿಯ ಮತ್ತೊಂದು ಮುಖ ಇದೇನಾ?
ಪ್ರೀತಿಸಿದವರಿಗೆಲ್ಲ ಇಂತಹ ಪರಿಸ್ಥಿತಿ ಎದುರಾಗುತ್ತದಾ?
ನನಗೆ ಆದಂತೆ?
ಪ್ರೀತಿಯ ದಡ ಸೇರುವ ಶಕ್ತಿ ನನ್ನಲ್ಲಿ ಉಳಿದಿಲ್ಲವಾ?
ಏತಕ್ಕಾಗಿ ಮನಸ್ಸು ಹೀಗೆ ತೊಳಲಾಡುತ್ತಿದೆ?
ಒಮ್ಮೆ ಅಭಿಮನ್ಯುವಿನ ಕಡೆಗೆ ಮತ್ತೊಮ್ಮೆ ಮನೆಯವರ ಕಡೆ.
ಸಾಗರದಲ್ಲಿ ಕಾಣಿಸಿಕೊಳ್ಳುವ ಅಲೆಗಳಂತೆ ಅಂದುಕೊಂಡ ಅಕ್ಷರ ಮಂಚದಿಂದ ಮೇಲೆದ್ದು ಕಣ್ಣುಜ್ಜಿಕೊಂಡು ಎದುರಿಗಿದ್ದ ಆಳೆತ್ತರದ ಕನ್ನಡಿಯನ್ನೊಮ್ಮೆ ನೋಡಿದಳು.
ಮುಖ ಬಾಡಿ ಹೋಗಿತ್ತು.
ಆಕೆಯ ಮುಖವನ್ನು ಆಕೆಗೇ ನೋಡುವ ಉತ್ಸಾಹ ಇರಲಿಲ್ಲ.
ಕನ್ನಡಿ ಎದುರು ನಿಂತು ಗಂಟೆಗಟ್ಟಲೇ ಸಿಂಗಾರ ಮಾಡಿಕೊಳ್ಳುತ್ತಿದ್ದ ದೇಹವಲ್ಲವೇ ಇದು?
ಕನ್ನಡಿಯೊಳಗೆ ಕಾಣುತ್ತಿದ್ದ ತನ್ನ ಪ್ರತಿಬಿಂಬ ಕಂಡು ಪುಳಕಿತಳಾಗಿ ಹತ್ತಾರು ಬಾರಿ ನೋಡಿ ಸವಿಯುತ್ತಿದ್ದ ಕಣ್ಗಳಲ್ಲಿ ಇಂದು ಕಣ್ಣೀರು ತುಂಬಿಕೊಂಡಿದೆ.
ಏನೋ ತಪ್ಪು ಮಾಡಿದ ಭಾವ.
ಕನ್ನಡಿ ಎದುರು ನಿಂತು ಸೌಂದರ್ಯವನ್ನು ಸವಿಯುವ ಮನಸ್ಸಿಲ್ಲ.
ತಲೆಯೆತ್ತಿ ಕನ್ನಡಿಯನ್ನೊಮ್ಮೆ ನೋಡಿದರೆ ಏಯ್…, ಮೋಸಗಾತಿ ಅಭಿಮನ್ಯುವಿಗೆ ಮೋಸ ಮಾಡುವ ಮನಸ್ಸಾದರೂ ನಿನ್ನಲ್ಲಿ ಯಾಕೆ ಹುಟ್ಟಿಕೊಳ್ತಾ ಇದೆ?
ಎಂದು ಕನ್ನಡಿಯೊಳಗಿನ ಪ್ರತಿಬಿಂಬ ಪ್ರಶ್ನಿಸಿದಂತಾಯಿತು.
ಆ ಪ್ರಶ್ನೆ ತೂರಿ ಬಂದದ್ದು ಕನ್ನಡಿಯೊಳಗಿಂದಲ್ಲ.
ತನ್ನ ಹೃದಯದೊಳಗಿನಿಂದ ಎಂದು ಅರಿವಾಗುತ್ತಿದ್ದಂತೆ ಅಪರಾಧಿ ಯಂತೆ ತಲೆತಗ್ಗಿಸಿ ನಿಂತುಬಿಟ್ಟಳು.
ಹಾಗಾದ್ರೆ ನಾನು ಪ್ರೀತಿಯಲ್ಲಿ ಸೋತು ಹೋದ್ನಾ? ಇಲ್ಲ. 
ಸೋಲೊಪ್ಪಿಕೊಳ್ಳೋದಕ್ಕೆ ನಾನು ತಯಾರಿಲ್ಲ.
ಸೋಲೆಂಬುದು ಮನದ ಮನೆಯ ಹೊಸ್ತಿಲ ಹೊರಗಡೆ ಇರಬೇಕೇ ಹೊರತು ಮನದ ಮನೆಯೊಳಗಲ್ಲ.
ಸೋಲನ್ನು ಸ್ವೀಕರಿಸಲು ತನಗಿಷ್ಟವಿಲ್ಲ.
ಸೋಲೆಂಬುದು ನನ್ನ ಬಳಿ ಸುಳಿಯ ಕೂಡದು.
ಅಭಿಮನ್ಯುವಿಗೆ ಬದುಕಿನಲ್ಲಿ ಹೊಸ ದಿಕ್ಕನ್ನು ತೋರಿಸಿಕೊಟ್ಟವಳೇ ತಾನು, ಅವನಲ್ಲಿ ಹೊಸ ಭರವಸೆಗಳನ್ನು ಹುಟ್ಟು ಹಾಕಿದವಳೇ ತಾನು, ಎಲ್ಲರನ್ನೂ ಬದಲಾಯಿಸುವ ಶಕ್ತಿ ತನ್ನಲ್ಲಿದೆ.
ಹೀಗಿರುವಾಗ ತನ್ನನ್ನು ತಾನೇ ನಿಯಂತ್ರಿಸಿಕೊಳ್ಳೋದಕೆ ನನ್ನಿಂದ ಸಾಧ್ಯ ಇಲ್ವ?
ನನ್ನಲ್ಲಿ ಭರವಸೆಗಳು ಬರಿದಾಗಿಲ್ಲ.
ಕನಸುಗಳು ಕಮರಿ ಹೋಗಿಲ್ಲ.
ಪ್ರೀತಿಸುವ ಉತ್ಸಾಹ ಕುಂದಿಹೋಗಿಲ್ಲ.
ಗುರಿ ಸಾಧಿಸುವ ಉತ್ಸಾಹ ಹುದುಗಿ ಹೋಗಿಲ್ಲ.
ಹಾಗಿದ್ಮೆಲೆ ಯಾಕೆ ಮನದ ಮೂಲೆಯಲೆಲ್ಲೋ ಭಯ ಆಗಿಂದಾಗೆ ಕಾಡ್ತನೇ ಇದೆ?
ಅಮ್ಮ ತೋರುವ ವಾತ್ಸಲ್ಯ, ಅಪ್ಪನ ತೋರುವ ಅಕ್ಕರೆ ತನ್ನನ್ನು ಪ್ರೀತಿಯ ವಿಚಾರದಲ್ಲಿ ಕಟ್ಟಿ ಹಾಕ್ತಾ ಇದೆ.
ಆ ಬಂಧನಗಳಿಂದ ಮುಕ್ತಿ ಪಡೆಯಲೇಬೇಕು.
ಇಲ್ಲವಾದಲ್ಲಿ ಅಭಿಮನ್ಯು ನನ್ನ ಪಾಲಿಗೆ ಕನಸಾಗಿಯೇ ಉಳಿದು ಹೋಗುತ್ತಾನೆ.
ಹೆಣ್ಣಾಗಿ ಹುಟ್ಟಿದ ಮೇಲೆ ಹುಟ್ಟಿದ ಮನೆ ಶಾಶ್ವತವಲ್ಲ.
ಇಂದಲ್ಲದಿದ್ದರೂ ನಾಳೆಯಾದರೂ ಮನೆಯ ಹೊಸ್ತಿಲು ದಾಟಿ ಹೋಗಲೇ ಬೇಕು.
ಅದು ಇಂದೇ ಆಗಿ ಹೋಗಲಿ ಎಂದು ನಿರ್ಧರಿಸಿದ ಅಕ್ಷರ ಮತ್ತೊಮ್ಮೆ ಕನ್ನಡಿಯತ್ತ ಕಣ್ಣಾಯಿಸಿದಳು.
ಕನ್ನಡಿಯೊಳಗಿನ ಪ್ರತಿಬಿಂಬ ಆಕೆಯ ನಿರ್ಧಾರಗಳಿಗೆ ಸಮ್ಮತಿಯ ನಗೆ ಬೀರಿದಾಗ ಮನದೊಳಗೆ ಉತ್ಸಾಹದ ಚಿಲುಮೆ ಮತ್ತೆ ಚಿಮ್ಮಲು ಪ್ರಾರಂಭಿಸಿತು.
ಈ ಸಂತೋಷ ಶಾಶ್ವತವಾಗಿ ಉಳಿಯಲಿ ದೇವರೇ. . ಎಂದು ಪ್ರಾರ್ಥಿಸಿ ಬಾತ್‌ರೂಂ ಕಡೆಗೆ ನಡೆದು ಬೆಚ್ಚನೆಯ ನೀರಿನಲ್ಲಿ ಸ್ನಾನ ಮುಗಿಸಿಕೊಂಡು ಸೋಫಾದಲ್ಲಿ ಕುಳಿತು ದಿನಪತ್ರಿಕೆಯ ಕಡೆಗೆ ಕಣ್ಣಾಯಿಸಿದಳು.
ಓದುವ ಉತ್ಸಾಹವೇನು ಇರಲಿಲ್ಲ.
ಸುಮ್ಮನೆ ಎಲ್ಲಾ ಪುಟಗಳ ಹೆಡ್‌ಲೈನ್ಸ್‌ಗಳನ್ನೊಮ್ಮೆ ನೋಡುತ್ತಾ ಪುಟಗಳನ್ನು ತಿರುವಿ ಹಾಕಿ ಟೇಬಲ್ ಮೇಲಿಟ್ಟಳು.
ಲೀಲಾವತಿ ಮಗಳ ಎದುರು ಬಿಸಿಬಿಸಿಯಾದ ಕಾಫಿ ತಂದಿಟ್ಟರು.
ಅಮ್ಮನೊಂದಿಗೆ ಮಾತಾಡುವ ಉತ್ಸಾಹ ಇಲ್ಲದೆ ಮತ್ತೆ ಎಲ್ಲಿ ತನ್ನೊಂದಿಗೆ ಮಾತಿಗೆ ಇಳಿದುಬಿಡುತ್ತಾರೋ ಎಂಬ ಅಂಜಿಕೆಯಿಂದ ಟೇಬಲ್ ಮೇಲಿಟ್ಟ ಪತ್ರಿಕೆಯನ್ನು ಮತ್ತೆ ಕೈಗೆತ್ತಿಕೊಂಡು ಕಾಫಿ ಕುಡಿಯುತ್ತ್ತಾ ಪ್ರತಿ ಪುಟಗಳ ಕಡೆಗೆ ಮತ್ತೊಮ್ಮೆ ಕಣ್ಣಾಡಿಸಿದಳು.
 “ಅಕ್ಷರ…. ” ಅಮ್ಮ ಕರೆದರೂ ಯಾವುದೇ ಪ್ರತಿಕ್ರಿಯೆ ನೀಡದೆ ಪತ್ರಿಕೆಯಲ್ಲಿ ಮುಳುಗಿ ಹೋದವಳಂತೆ ಓದುತ್ತಿದ್ದಳು.
ಅಕ್ಷರ… ಮತ್ತೆ ಅಕ್ಕರೆಯಿಂದ ಕರೆದರು ಲೀಲಾವತಿ.
ಅಮ್ಮನ ಕೂಗಿಗೆ ಪ್ರತಿಯಾಗಿ ಏನೆಂದು ಕಣ್ಣಲ್ಲೇ ಪ್ರಶ್ನಿಸಿದಳು.
ಊಟ ರೆಡಿಯಾಗಿದೆ ಬೇಗ ಬಾ ಊಟ ಮಾಡ್ಕೋ.
ನಿನ್ನೆ ರಾತ್ರಿ ಉಪವಾಸ ಮಲ್ಕೊಂಡೆ.
ಬೆಳಗ್ಗೆನೂ ಏನು ತಿಂದಿಲ್ಲ.
ವಿಪರೀತ ಹೊಟ್ಟೆ ಹಸಿಯುತ್ತಿದ್ದರೂ ನಿನ್ನೆ ನಡೆದ ಕಲಹದಿಂದ ಬೇಸರಗೊಂಡು ಊಟ ಮಾಡಬಾರದೆಂದು ನಿರ್ಧರಿಸಿದಳು.
ಹೊಟ್ಟೆ ಚುರುಗುಟ್ಟುತ್ತಿದ್ದರೂ ನನ್ಗೆ ಹಸಿವಿಲ್ಲ ಅಮ್ಮ.
ಊಟ ಬೇಡ ಅಂದಳು.
ಅಡುಗೆ ಮನೆಗೆ ತೆರಳಿದ ಲೀಲಾವತಿ ತಟ್ಟೆಯಲ್ಲಿ ಸ್ವಲ್ಪ ಅನ್ನ ಹಾಕಿಕೊಂಡು ಬಂದು ಮಗಳಿಗೆ ತಾನೇ ತಿನ್ನಿಸಲು ಮುಂದಾದರು.
ನನ್ಗೆ ಊಟ ಬೇಡ ಅಂದ್ರೂ ಯಾಕೆ ಬಲವಂತ ಮಾಡ್ತಾ ಇದ್ದೀರ?
ಎಲ್ಲಾ ವಿಚಾರಕ್ಕೂ ಇತ್ತೀಚೆಗೆ ಬಲವಂತ ಮಾಡೋದೇ ನಿಮ್ಮ ಕೆಲಸವಾಗಿ ಬಿಟ್ಟಿದೆ ರೇಗಾಡಿದಳು.
ನೀನು ಊಟ ಮಾಡದೆ ಇದ್ರೆ ನನ್ಮೇಲಾಣೆ.
ನಿನ್ಗೆ ನಮ್ಮ ಮೇಲೆ ಸಿಟ್ಟಿರಬಹುದು.
ಆ ಸಿಟ್ಟನ್ನ ಅನ್ನದ ಮೇಲೆ ತೋರಿಸ್ಬೇಡ.
ನಿನ್ನೆ ಆಡಿದ ಮಾತೆಲ್ಲವೂ ನಿನ್ನ ಒಳಿತಿಗೋಸ್ಕರ.
ಪುನಃ ಅದೇ ವಿಷಯ ಕೆದಕಿ ನಿನ್ನ ಮನಸ್ಸು ಕೆಡಿಸೋದಕ್ಕೆ ನನ್ಗೆ ಇಷ್ಟ ಇಲ್ಲ.
ದಯವಿಟ್ಟು ಊಟ ಮಾಡು ಅಕ್ಕರೆಯಿಂದ ವಿನಂತಿಸಿಕೊಂಡರು.
ನನ್ಗೆ ಯಾರ ಮೇಲೂ ಕೋಪ ಇಲ್ಲ.
ಆದ್ರೆ ಜೀವನದಲ್ಲಿ ನನ್ನದೇ ಆದ ಒಂದು ತೀರ್ಮಾನ ಕೂಡ ಕೈಗೊಳ್ಳೋದಕ್ಕೆ ಅವಕಾಶ ನೀಡ್ತಾ ಇಲ್ವಲ್ಲಾ ಅಂತ ಬೇಸರ ಆಗ್ತಾ ಇದೆ ಅಷ್ಟೆ.
ನಾನೇನು ಮಹಾ ಅಪರಾಧ ಮಾಡ್ಬಿಟ್ಟೆ ಅಂತ ಅಪ್ಪ ನನ್ಗೆ ಹೊಡೆದು ಬಿಟ್ರು.
ಅಂತಹ ತಪ್ಪಾದ್ರೂ ಏನು ಮಾಡ್ದೆ?
ನನ್ನ ಬಾಳ ಸಂಗಾತಿಯನ್ನ ಆಯ್ಕೆ ಮಾಡಿಕೊಳ್ಳುವಷ್ಟೂ ಸ್ವಾತಂತ್ರ್ಯ ಕೂಡ ನನ್ಗಿಲ್ವ?
ಈಗ್ಲೂ ಕೂಡ ಹೇಳ್ತೇನೆ, ಅಭಿಮನ್ಯುವಿನೊಂದಿಗೆ ಮಾತ್ರ ನಾನು ಮದ್ವೆಯಾಗೋದು.
ಬೇಕಾದ್ರೆ ನಿಮ್ಮಿಷ್ಟದಂತೆ ಅಣ್ಣನಿಗೆ ಅಗರ್ಭ ಶ್ರೀಮಂತ ಮನೆತನದ ಹುಡುಗಿನ ತಂದು ಮದ್ವೆ ಮಾಡಿಕೊಡಿ.
ನಂದೇನು ಅಭ್ಯಂತರವಿಲ್ಲ.
ನಾನು ಅಭಿಮನ್ಯುವಿನೊಂದಿಗೆ ಮದ್ವೆಯಾಗೋದಕ್ಕೆ ತೀರ್ಮಾನ ಮಾಡಿಯಾಗಿದೆ.
ಮದ್ವೆಗೆ ಬಂದು ಅಕ್ಷತೆಕಾಳು ಹಾಕಿ ಆರ್ಶೀವಾದ ಮಾಡಿ.
ಅಷ್ಟು ಮಾತ್ರ ನಿಮ್ಮಿಂದ ಬಯಸೋದು ಅಂದ ಅಕ್ಷರ ಅಮ್ಮ ನೀಡಿದ ಊಟ ತಿಂದು ಕೈ ತೊಳೆದು ಹೆಚ್ಚು ಹೊತ್ತು ಮಾತಾಡಲು ಇಷ್ಟಪಡದೆ ಮನೆಯ ಅಂಗಳಕ್ಕೆ ತೆರಳಿದಳು.
ಮನೆಯ ಮುಂಭಾಗದಲ್ಲಿ ಅರಳಿ ನಿಂತ ಹೂಗಳನ್ನೇ ನೋಡುತ್ತಾ ನಿಂತಳು.
ಸ್ವಚ್ಛಂದ ಪರಿಸರದಲ್ಲಿ ಅರಳಿ ನಿಂತ ಹೂಗಳು ಕೂಡ ಆಕೆಗೆ ರುಚಿಸಲಿಲ್ಲ.
ಅವಳ ಆಸಕ್ತಿಗಳೆಲ್ಲವೂ ಅಭಿಮನ್ಯುವಿನ ಕಡೆಗೆ ಕೇಂದ್ರೀಕೃತವಾಗಿತ್ತು.
ಮೈಸೂರಿಗೆ ನಾಳೆ ಬೆಳಗ್ಗೆನೇ ಹೊರಡಬೇಕು.
ಇವತ್ತು ಸಂಜೆ ಅಭಿಮನ್ಯುವನ್ನು ಭೇಟಿಯಾಗಿ ಎಲ್ಲಾ ವಿಚಾರವನ್ನು ಅವನೊಂದಿಗೆ ಹಂಚಿಕೊಂಡು ಮನಸ್ಸು ಹಗುರ ಮಾಡಿಕೊಳ್ಳಬೇಕು ಎಂದು ನಿರ್ಧರಿಸಿದಳು.
ಆದರೆ, ಅಭಿಮನ್ಯುವಿನ ಬಳಿ ಹೋಗುವುದು ಈಗ ಮೊದಲಿನಷ್ಟು ಸುಲಭದ ಮಾತಲ್ಲ.
ಅಭಿಮನ್ಯು ಎಂಬ ಪದ ಕೇಳಿದರೆ ಸಾಕು ಎಲ್ಲಿಗೂ ಹೋಗಲು ಬಿಡದೆ ಮನೆಯೊಳಗೆ ಬಂಧಿಸಿ ಇಟ್ಟುಬಿಡುತ್ತಾರೆ.
ಹೇಗಾದರೂ ಮಾಡಿ ಹೊರಗೆ ಹೋಗಬೇಕೆಂದು ಆಲೋಚನೆ ಮಾಡಿದಳು.
ಅದಕ್ಕಾಗಿ ಒಂದು ಕುಂಟುನೆಪ ಹುಡುಕುತ್ತಾ ಇದ್ದಳು.
ಇವತ್ತು ಅಭಿಮನ್ಯುವನ್ನು ಭೇಟಿಯಾಗೋದಕ್ಕೆ ಸಾಧ್ಯವಾಗದಿದ್ದರೆ ಇನ್ನು ಕೆಲವು ತಿಂಗಳ ಕಾಲ ಭೇಟಿಯಾಗೋದಕ್ಕೆ ಸಾಧ್ಯವೇ ಆಗೋದಿಲ್ಲ.
ನಾಳೆ ಬೆಳಗ್ಗೆ ಕಚೇರಿಗೆ ಹೋಗ್ಲೇ ಬೇಕು.
ಅಷ್ಟರೊಳಗೆ ಅಭಿಮನ್ಯುವನ್ನು ಭೇಟಿ ಮಾಡಿಸು ದೇವರೇ ಎಂದು ಪ್ರಾರ್ಥಿಸಿಕೊಂಡಳು.
ಕಚೇರಿ ಎಂಬ ಶಬ್ದ ಆಕೆಯ ಮನಸ್ಸಿನಲ್ಲಿ ತೋಚಿದ್ದೇ ತಡ ಹೊರಗೆ ತೆರಳುವುದಕ್ಕೆ ಉಪಾಯವೊಂದು ಹೊಳೆಯಿತು.
ಮನೆಯೊಳಗೆ ತೆರಳಿದ ಅಕ್ಷರ.
ಅಮ್ಮ ಟೌನ್ ಕಡೆಗೆ ಒಂದ್ಸಲ ಹೋಗಿ ಬರ್ತಿನಿ.
ಮೈಸೂರಿಗೆ ಹೋದ ನಂತರ ಹಳೆಯ ಕಚೇರಿ ಕಡೆಗೆ ಕಾಲಿಟ್ಟಿಲ್ಲ.
ಮೊನ್ನೆ ತಾನೆ ಫೋನ್‌ಮೂಲಕ ಬರೋದಕ್ಕೆ ಹೇಳಿದ್ದಾರೆ.
ಒಂದ್ಸಲ ಹೋಗಿ ಹಳೆಯ ಸ್ನೇಹಿತರನ್ನೆಲ್ಲ ಭೇಟಿಯಾಗಿ ಬರ್ತೇನೆ ಎಂದು ಹೇಳಿ ಉತ್ತರಕ್ಕೂ ಕಾಯದೆ ಮನೆಯಿಂದ ಕಾಲ್ತೆಗೆದಳು.
ಜೀವನದಲ್ಲಿ ಮೊಟ್ಟ ಮೊದಲ ಬಾರಿಗೆ ಸುಳ್ಳಿನ ಮುತ್ತು ಪೋಣಿಸಿದಳು.
ಈ ಹಿಂದೆ ಇಂತಹ ಒಂದು ಸುಳ್ಳಿನ ಮುತ್ತು ಪೋಣಿಸುವ ಅವಶ್ಯಕತೆ ಆಕೆಗೆ ಎದುರಾಗಿರಲಿಲ್ಲ.
ಆದರೆ, ಇಂದು ಅದು ಅವಳಿಗೆ ಅನಿವಾರ್ಯವಾಗಿ ಬಿಟ್ಟಿದೆ.
ಅಕ್ಷರ ಬಿರುಸಿನ ಹೆಜ್ಜೆ ಹಾಕುತ್ತಾ ಸಾಗಿದಳು.
ಮಾರ್ಗದ ಮಧ್ಯ ಅಭಿಮನ್ಯುವಿಗೆ ಫೋನಾಯಿಸಿ ರಾಜಾಸೀಟ್‌ಗೆ ಬರೋದಕ್ಕೆ ಕೇಳಿಕೊಂಡಳು.
ಮಾರ್ಗದ ಮಧ್ಯ ಸಿಕ್ಕ ಆಟೋ ಏರಿ ರಾಜಾಸೀಟ್ ತಲುಪಿಕೊಂಡಳು.
ರಾಜಾಸೀಟ್‌ನ ಕಲ್ಲುಹಾಸಿನ ಬೆಂಚಿನ ಮೇಲೆ ಕುಳಿತು ನಿಸರ್ಗದ ಸವಿಯನ್ನು ಸವಿಯುತ್ತಾ ಕುಳಿತಳು.
ಅಷ್ಟರೊಳಗೆ ಅಭಿಮನ್ಯು ಬಂದು ಆಕೆಯನ್ನು ಸೇರಿಕೊಂಡ.
ಹಿಂಬದಿಯಿಂದ ಬಂದು ಆಕೆಯ ತೋಳ ಮೇಲೆ ಕೈಯಿರಿಸಿ ತನ್ನ ಹಾಜರಾತಿ ತೋರ್ಪಡಿಸಿದ.
ಆಕೆಯ ಪಕ್ಕದಲ್ಲಿಯೇ ಅಭಿಮನ್ಯು ಅಂಟಿಕೊಂಡು ಕುಳಿತು ಕೈಯನ್ನು ಭದ್ರವಾಗಿ ಹಿಡಿದುಕೊಂಡಾಗ ಆಕೆಗೆ ಜೀವನದಲ್ಲಿ ಒಂದು ಭದ್ರತೆ ದೊರೆತಂತಾಯಿತು.
ಯಾಕೆ ಅಭಿ, ಮೌನವಾಗಿ ಕೂತುಬಿಟ್ಟಿದ್ದೀಯ?
ಈ ನಿನ್ನ ಗೆಳತಿಯನ್ನು ಅಪ್ಪಿಕೊಳ್ಬೇಕು, ಮುದ್ದಾಡ್ಬೇಕು, ಬಾಯಿತುಂಬ ಮಾತಾಡಿಸ್ಬೇಕು, ಹಳೆಯ ನೆನಪುಗಳ ಬುತ್ತಿಯನ್ನೆಲ್ಲ ತೆರೆದಿಡಬೇಕೂಂತ ಅನ್ನಿಸ್ತಾ ಇಲ್ವ?
ಇಷ್ಟೊಂದು ಬೇಗ ಪ್ರೀತಿ ಸಾಕೆನ್ನಿಸಿ ಬಿಡ್ತಾ?
ಮನದೊಳಗೆ ಹುದುಗಿರುವ ನೋವನ್ನು ತೋರ್ಪಡಿಸಲು ಇಷ್ಟಪಡದೆ ತನ್ನ ಹಳೆಯ ಧಾಟಿಯಲ್ಲಿಯೇ ಅಭಿಮನ್ಯುವನ್ನು ಛೇಡಿಸಿದರೂ ಮನದ ಮೂಲೆಯಲೆಲ್ಲೋ ‘ಇಂತಹ ಸುಖ ಇನ್ನೆಷ್ಟು ದಿನ ಇರುತ್ತದೋ? ಅನ್ನಿಸಿತು.
 ನಾನು ಮಾತಾಡೋದಕ್ಕಿಂತ ಮೊದ್ಲು ನೀನೇ ಮಾತಿಗೊಂದು ಮುನ್ನುಡಿ ಬರೆದರೆ ಚೆಂದ.
ನಂತರವಷ್ಟೇ ನನ್ನ ಮಾತು.
ನಿನ್ನ ಮಾತು ಕೇಳಿ ಸಂತೋಷ ಪಡುವುದಷ್ಟೇ ನನ್ನ ಪಾಲಿನ ಕೆಲಸ.
ಅದ್ಸರಿ ಕಣ್ಣೇಕೆ ಕೆಂಪಾಗಿದೆ.
ರಾತ್ರಿ ಏನಾದ್ರೂ ಪೆಗ್ಗ್ ಏರಿಸಿ ಬಿಟ್ಯಾ?
ಅದೂ ನನ್ನ ಬಿಟ್ಟು?
ಕುಡಿದು ತೂರಾಡುವ ಹೆಂಡ್ತಿ ಜೊತೆ ಜೀವನ ನಡೆಸೋದಕ್ಕೆ ನನ್ನಿಂದ ಸಾಧ್ಯ ಇಲ್ಲ ಎಂದು ಅಭಿಮನ್ಯು ತಮಾಷೆಯ ಮಾತುಗಳ್ನಾಡಿದ.
ಎಲ್ಲಾ ನಿನ್ನ ಸಹವಾಸ ದೋಷ.
ಗಂಡನ ಕುಡಿತದ ಚಟ ಬಿಡಿಸೋದಕ್ಕೆ ಹೆಂಡ್ತಿಯಾದವಳು ಇಂತಹ ಮಾರ್ಗ ತುಳಿಯಲೇಬೇಕು.
ಹೆಂಡ್ತಿಯ ಕುಡಿತದ ಚಟ ನೋಡಿ ಗಂಡ ಬೆರಗಾಗಿ ತನ್ನೆಲ್ಲ ದುಶ್ಚಟಗಳನ್ನ ದೂರ ಇಟ್ಟು ಹೆಂಡ್ತಿ ಮುಂದೆ ಮಂಡಿಯೂರಿ ಕುಳಿತು ಸಾಕಿನ್ನು ನಾವಿಬ್ರು ದುಶ್ಚಟದಿಂದ ದೂರ ಇದ್ದುಬಿಡುವ ಅಂತ ವಿನಂತಿಸಿಕೊಳ್ಬೇಕು.
ಅದ್ಕೋಸ್ಕರ ನಿನ್ನೆ ರಾತ್ರಿ ಮನಸ್ಸಿಗೆ ತೋಚಿದಷ್ಟು, ದೇಹಕ್ಕೆ ಅತಿಯಾಗುವಷ್ಟು ಕುಡಿದು ಬಿಟ್ಟೆ.
ನಿನ್ಗೇನಾದ್ರು ಬೇಸರ ಆಯ್ತ?
ಎಂದು ತಮಾಷೆಯಿಂದ ಕೇಳಿದ ಆಕೆ ಇದ್ದಕ್ಕಿದ್ದಂತೆ ಗಂಭೀರವಾಗಿ ಯಾಕೋ ಗೊತ್ತಿಲ್ಲ ಅಭಿ, ದಿನಾ ಕುಡಿಬೇಕು ಅಂತ ಅನ್ನಿಸ್ತಾ ಇದೆ ಅಂದುಬಿಟ್ಟಳು.
ಆಕೆಯ ಮಾತು ಕೇಳಿ ಮನದೊಳಗೆ ನಕ್ಕ ಅಭಿಮನ್ಯು ಆಕೆಯನ್ನು ಮತ್ತಷ್ಟೂ ಹತ್ತಿರಕ್ಕೆ ಎಳೆದು ತೋಳಲ್ಲಿ ಬಳಸಿ ಈ ನಿನ್ನ ತುಂಟತನವೇ ನನ್ಗೆ ತುಂಬಾ ಹಿಡಿಸೋದು.
ಹೆಂಡ ಕುಡಿಯೋ ವಿಷಯ ಒತ್ತಟ್ಟಿಗಿಲಿ ಅದರ ವಾಸನೆ ತಗೊಂಡ್ರೆ ಸಾಕು ಫುಲ್ ಟೈಟಾಗಿ ಬಿಡ್ತಿಯ.
ಆ ವಿಚಾರವೆಲ್ಲ ಸಾಯ್ಲಿ ಬಿಡು; 
ಮನೆ ಕಡೆ ಏನು ವಿಶೇಷ?
ಅಪ್ಪ, ಅಮ್ಮ ಚೆನ್ನಾಗಿದ್ದಿರಾ? ಕೇಳಿದ. 
ಅಭಿಮನ್ಯುವಿನ ಕಳಕಳಿಯ ಬಗ್ಗೆ ಮೆಚ್ಚುಗೆ ಆಯಿತಾದರೂ ಆಕೆಯಲ್ಲಿ ಆ ಪ್ರಶ್ನೆ ಕಸಿವಿಸಿ ಉಂಟು ಮಾಡಿತು.
ಅಪ್ಪ, ಅಮ್ಮನ ಬಗ್ಗೆ ಕೇಳೋದಕ್ಕೇನಿದೆ?
ನನ್ನ ಬಗ್ಗೆನೇ ಹೇಳೋದಕ್ಕೆ ಸಾಕಷ್ಟಿದೆ.
ಅಪ್ಪ, ಅಮ್ಮ ಏನೋ ಕ್ಷೇಮವಾಗಿದ್ದಾರೆ.
ಆದರೆ, ಕ್ಷೇಮ ಕಳೆದುಕೊಂಡವಳು ನಾನು.
ಮನಸ್ಸಿನೊಳಗೆ ನೋವು ತುಂಬಿಕೊಂಡಿದೆ ಅಭಿ.
ಅದಕ್ಕೆಲ್ಲ ನೀನೇ ಪರಿಹಾರ ಹೇಳ್ಬೇಕು.
ಅದು ನಿನ್ನೊಬ್ಬನಿಂದ ಮಾತ್ರ ಸಾಧ್ಯ ಎಂದು ಎಲ್ಲವನ್ನು ಹೇಳಿಬಿಡಬೇಕೆಂದು ನಿರ್ಧರಿಸಿದ ಆಕೆ ಮತ್ತೆ ಮನಸ್ಸು ಬದಲಾಯಿಸಿಕೊಂಡಳು.
ಮನದೊಳಗಿದ್ದ ಮಾತುಗಳನ್ನೆಲ್ಲ ಧ್ವನಿಯಾಗಿಸಲು ಧೈರ್ಯ ಸಾಲಲಿಲ್ಲ.
ಧೈರ್ಯ ಅನ್ನೋದಕ್ಕಿಂತ ಹೆಚ್ಚಾಗಿ ಮನಸ್ಸಾಗಲಿಲ್ಲ.
ಈಗಷ್ಟೇ ತಾನೇ ಅಭಿಮನ್ಯುವಿನೊಂದಿಗೆ ಕಳೆದ ನಾಲ್ಕೈದು ನಿಮಿಷಗಳೇ ಎಷ್ಟೊಂದು ಮಧುರವಾಗಿತ್ತು.
ಆ ವಾತಾವರಣವನ್ನು ಹಾಳು ಮಾಡೋದಕ್ಕೆ ಮನಸ್ಸಾಗದೆ ಹೇಳಲು ಹೊರಟ ಮಾತುಗಳನ್ನೆಲ್ಲ ತನ್ನಲ್ಲೇ ನುಂಗಿಕೊಂಡು ಮೌನಿಯಾದಳು.
ಏನು ಯೋಚನೆ ಮಾಡ್ತಾ ಇದ್ದೀಯ ಅಕ್ಷರ.
ಯಾಕೆ ಮಾತನ್ನ ಅರ್ಧದಲ್ಲಿಯೇ ನಿಲ್ಸಿಬಿಟ್ಟೆ?
ಮನೆಯಲ್ಲೇನಾದ್ರು…!?
ಅಭಿಮನ್ಯು ಮಾತು ಮುಂದುವರೆಸುತ್ತಿದ್ದಂತೆ ತಡೆದು ನಿಲ್ಲಿಸಿದ ಅಕ್ಷರ ಮನೆ ವಿಷಯ ಇಲ್ಲೇಕೆ?
ಇಲ್ಲೇನಿದ್ದರೂ ನಮ್ಮಿಬ್ಬರ ವಿಷಯ ಮಾತ್ರ ಸಾಕು.
ಇಲ್ಲಿ ಕಳೆಯುವ ಪ್ರತಿಯೊಂದು ನಿಮಿಷವೂ ಕೂಡ ನಮ್ಮದಾಗಿರಬೇಕು.
ಬೇರೆಯವರ ವಿಷಯ ನಮಗೆ ಅವಶ್ಯಕತೆ ಇಲ್ಲ.
ಮನೆಯಲ್ಲಿ ಆಗಬಾರದಂತದೇನು ಆಗಿಲ್ಲ.
ನಿನ್ನ ಬಳಿ ಕೂತು ಮಾತೋಡದಕ್ಕೆ ಪ್ರಾರಂಭಮಾಡಿದಾಗ ನಮ್ಮ ಮುಂದಿನ ವೈವಾಹಿಕ ಜೀವನದ ನೆನಪಾಗಿ ಆ ಕಲ್ಪನೆಯಲ್ಲಿ ಮುಳುಗಿ ಹೋದೆ.
ಎಷ್ಟೊಂದು ಸಿಹಿಯಾಗಿತ್ತು ಗೊತ್ತಾ ಆ ಕಲ್ಪನೆ.
ಮಧ್ಯದಲ್ಲಿ ಬಾಯಿ ಹಾಕಿ ಎಲ್ಲಾ ಕೆಡಿಸಿ ಬಿಟ್ಟೆ ಹುಸಿ ಮುನಿಸು ತೋರಿದಳು.
ಆಕೆಗೀಗ ಮನೆಯ ವಿಷಯ ಮಾತಾಡೋ ಅವಶ್ಯಕತೆ ಇರಲಿಲ್ಲ.
ಅಭಿಮನ್ಯುವಿನ ಬಳಿ ಕುಳಿತ ತಕ್ಷಣ ಎಲ್ಲಾ ನೋವುಗಳನ್ನು ಮರೆತು ಬಿಟ್ಟಳು.
ಮನದೊಳಗೆ ಹುದುಗಿರುವ ನೋವನ್ನೆಲ್ಲ ತೋಡಿಕೊಳ್ಳಬೇಕೆಂದು ಅನ್ನಿಸಿದರೂ ಕ್ಷಣಾರ್ಧದಲ್ಲಿ ಮನಸ್ಸು ಬದಲಾಗಿ ಸಂತೋಷದ ವಿಚಾರ ಮಾತ್ರ ಮಾತಾಡಿದರೆ ಸಾಕು ಅನ್ನಿಸಿತು.
ಮನೆಯ ವಿಷಯ ಎತ್ತಿದರೆ ಆಕೆಗೆ ವಿಷ ಕುಡಿದಂತೆ ಆಗುತಿತ್ತು.
ಅಭಿಮನ್ಯುವನ್ನು ಭೇಟಿಯಾಗಿ ಮನೆಯಲ್ಲಿ ನಡೆದ ಎಲ್ಲಾ ವಿಚಾರಗಳನ್ನು ಹೇಳಿಕೊಂಡು ಮನಸ್ಸು ಹಗುರ ಮಾಡಿಕೊಳ್ಳಬೇಕೆಂದು ನಿರ್ಧರಿಸಿ ಹೊರಟ ಆಕೆಯ ನಿಲುವು ಅಭಿಮನ್ಯುವಿನೊಂದಿಗೆ ಬೆರೆತೊಡನೆ ಬದಲಾಯಿತು.
ಮೊದಲಿನಂತೆ ದಿನಾ ಭೇಟಿಯಾಗೋದಕ್ಕೆ ಸಾಧ್ಯವಿಲ್ಲ.
ಅಪರೂಪಕ್ಕೆ ಒಮ್ಮೆ ಭೇಟಿಯಾಗುವಾಗ ಸಂತೋಷ ಹಂಚಿಕೊಳ್ಳುವುದನ್ನು ಬಿಟ್ಟು ನೋವುಗಳನ್ನು ಯಾಕೆ ಹಂಚಿಕೊಳ್ಳಬೇಕು?
ಏನಿದ್ದರೂ ಮೈಸೂರಿಗೆ ಹೋದ ನಂತರ ಫೋನಲ್ಲೇ ಎಲ್ಲಾ ವಿಚಾರ ತಿಳಿಸಿದರೆ ಸಾಕು ಎಂದು ತೀರ್ಮಾನಿಸಿದಳು.
ಪ್ರೀತಿಗೆ ಮುನ್ನುಡಿ ಬರೆದು ಅದೆಷ್ಟು ವರ್ಷಗಳು ಸರಿದು ಹೋಯಿತು?
ನಮ್ಮ ಪ್ರೀತಿಯ ಕೂಸಿಗೆ ಇದೀಗ ಎರಡೂವರೆ ವರ್ಷ.
ಅದೆಷ್ಟು ಬೇಗ ಕಾಲಚಕ್ರ ಉರುಳಿ ಹೋಯಿತು?
ಎಲ್ಲೋ ನಿನ್ನೆ ಮೊನ್ನೆ ಪ್ರೀತಿ ಅರಳಿನಿಂತ ಅನುಭವ.
ಅಷ್ಟೊಂದು ಸುಂದರವಾಗಿ, ಸುಲಲಿತವಾಗಿ ಕಳೆದು ಹೋಯಿತ್ತಲ್ಲ ದಿನಗಳು!
ಎರಡೂವರೆ ವರ್ಷಗಳ ಪ್ರತಿಯೊಂದು ದಿನಗಳೂ ಈಗಷ್ಟೇ ಸರಿದು ಹೋದ ಅನುಭವ.
ಒಮ್ಮೆ ತಿರುಗಿ ನೋಡಿದಾಗ ಇಷ್ಟೊಂದು ದೂರ ಸಾಗಿ ಬಂದು ಬಿಟ್ಟೆವಾ?
ಈ ಪ್ರೀತಿಯ ಪಯಣವನ್ನು?ಎಂದು ಆಕೆಗೆ ಅನ್ನಿಸಿತು.
ಪ್ರೀತಿಯ ಪಯಣವನ್ನು ಹೀಗೆಯೇ ಮುಂದುವರೆಸುವ ಹಂಬಲ ಇದೀಗ ಆಕೆಯಲ್ಲಿ ಮೊದಲಿಗಿಂತ ಹೆಚ್ಚಾಗುತ್ತಿದೆ, ದೃಢವಾಗುತ್ತಿದೆ.
ಪ್ರೀತಿಯ ಮುಂದಿನ ಹಾದಿಯಲ್ಲಿ ಸುಖ ಕಾದು ನಿಂತಿದೆಯೋ, ದುಃಖ ಕಾದು ಕುಳಿತಿದೆಯೋ ತಿಳಿಯದು.
ಆದರೆ, ನಡೆದು ಬಂದ ಹಾದಿಯಲ್ಲಿ ಮುಂದೆ ಸಾಗಿ ಕಟ್ಟಕಡೆಗೆ ತಲುಪಿದ ನಂತರ ಹಿಂತಿರುಗಿ ನೋಡಿ ಎಲ್ಲವನ್ನೂ ಮೆಲುಕು ಹಾಕುತ್ತಾ ಬದುಕು ಸವೆಸಬೇಕೆಂಬ ಆಸೆ ಮೊಳಕೆಯೊಡೆಯಿತು.
ಗೆಳೆಯ ನೀನೊಬ್ಬನಿದ್ದರೆ ಸಾಕು, ನನ್ನಲ್ಲಿ ಉತ್ಸಾಹದ ಚಿಲುಮೆ ಮತ್ತಷ್ಟು ಪುಟಿದೇಳುತ್ತದೆ.
ನಿನ್ನ ಬಿಸಿಯಪ್ಪುಗೆ ಒಂದಿದ್ದರೆ ಸಾಕು, ಎಲ್ಲಾ ನೋವುಗಳು ದೂರವಾಗುತ್ತದೆ.
ನಿನ್ನ ಸಾಮೀಪ್ಯವಿದ್ದರೆ ಸಾಕು, ಮನಸ್ಸಿನ ಚಂಚಲತೆಗಳೆಲ್ಲವೂ ಗಂಟುಮೂಟೆ ಕಟ್ಟಿ ಹೊರಟು ನಿಂತು ಬಿಡುತ್ತದೆ.
ನಿನ್ನ ಮುದ್ದಾದ ಮಾತುಗಳು ಕೇಳಿದರೆ ಸಾಕು, ಮನಸ್ಸು ಹಗುರವಾಗಿ ಬಿಡುತ್ತದೆ.
ಇನ್ನೇನು ಬೇಕು ನನಗೆ?ನೀನೊಬ್ಬನಲ್ಲದೆ?
ನೀನೇ ನನ್ನ ಬಾಳ ಸಂಗಾತಿಯಾಗಬೇಕೆಂಬ ಬಯಕೆ ಸದಾ ಜಾಗೃತವಾಗಿದ್ದರೆ ಅಷ್ಟೇ ಸಾಕು ಎಂದು ಅಕ್ಷರ ಮನದಲ್ಲಿ ಅಂದುಕೊಂಡಳು.
ಆಹ್ಲಾದಕರ ವಾತಾವರಣದಲ್ಲಿ ಪ್ರಕೃತಿ ಸೌಂದರ್ಯದ ಸೊಬಗನ್ನು ಸವಿಯುತ್ತಾ ಕುಳಿತ ಅಭಿಮನ್ಯುವನ್ನು ತೋಳಲ್ಲಿ ಬಳಸಿಕೊಂಡ ಅಕ್ಷರ ಹಲೋ ಮೈ ಡಿಯರ್ ಸ್ವೀಟ್ ಹಾರ್ಟ್.
ಪ್ರಕೃತಿ ಸೊಬಗಿನಲ್ಲಿ ಮೈ ಮರೆತು ಬಿಡ್ಬೇಡ.
ಸ್ವಲ್ಪ ಯೋಚ್ನೆ ನನ್ನ ಕಡೆ ಕೂಡ ಇರ್ಲಿ ಅಂದಳು.
ತುಟಿಯಲ್ಲಿ ಕಿರುನಗೆ ಬೀರಿದ ಅಭಿಮನ್ಯು ಮನದೊಳಗೆ ನೀನು ನೆಲೆಸಿರುವಾಗ ಬೇರೆ ಆಲೋಚನೆಗಳು ಬರೋದಕ್ಕೆ ದಾರಿ ಎಲ್ಲಿದೆ ಹೇಳು?
ನೀನು ಪಕ್ಕದಲ್ಲಿ ಕುಳಿತಾಗಲೂ ಕೂಡ ಮಾತಾಡುವುದನ್ನೇ ಮರೆತು ನಿನ್ನ ಬಗ್ಗೆನೇ ಆಲೋಚನೆ ಮಾಡ್ತಾ ಕೂತುಬಿಟ್ಟೆ.
ನೀನು ನನ್ನ ಕಣ್ಣೆದುರಿಗೆ ಇಲ್ಲದ ಘಳಿಗೆಯಲ್ಲೂ ಕೂಡ ಒಮ್ಮೆ ಕಣ್ಣು ಮುಚ್ಚಿ ತೆರೆದರೆ ನೀನು ನನ್ನೆದುರಿಗೆ ಇರುತ್ತೀಯ.
ಈ ಮಾತೆಲ್ಲ ಕೇಳ್ತಾ ಇದ್ರೆ ನಾನೊಬ್ಬ ಹುಚ್ಚ ಅನ್ನಿಸ್ಬೊಹುದು.
ನೀನು ಏನೇ ಅಂದುಕೊಂಡರೂ ಸಹ ಸದ್ಯದ ನನ್ನ ಪರಿಸ್ಥಿತಿ ಹಾಗೆಯೇ ಇದೆ.
ನಿನ್ನ ನೆನೆಸಿಕೊಳ್ಳೋದು ಬಿಟ್ಟರೆ ಬೇರೇನು ಕೆಲಸವಿಲ್ಲ ನನ್ಗೆ.
ಕೆಲವೊಂದ್ಸಲ ಏನೇನೋ ಹುಚ್ಚು ಕಲ್ಪನೆಗಳು ಮನದೊಳಗೆ ಬಂದು ಕುಳಿತುಬಿಡುತ್ತದೆ.
ಅಷ್ಟೆಲ್ಲ ಯಾತನೆ ತುಂಬಿದ ಕಲ್ಪನೆಗಳು ಮನಸ್ಸಿನಲ್ಲಿ ಯಾಕೆ ಹುಟ್ಟಿಕೊಳ್ಳುತ್ತಿದೆ ಎಂದು ನನ್ನ ನಾನೇ ಪ್ರಶ್ನೆ ಮಾಡಿಕೊಂಡಾಗ ನಾನು ನಿನ್ನ ಕಳೆದುಕೊಂಡುಬಿಡ್ತೇನೆ!ಅಂತ ಒಮ್ಮೊಮ್ಮೆ ಅನ್ನಿಸ್ತದೆ.
ಸಾಯೋ ವ್ಯಕ್ತಿಯನ್ನ ನೋಡ್ತಾ ಇದ್ರೆ ಅವನೊಂದಿಗೆ ಒಡನಾಡಿದ ದಿನಗಳಿಂದ ಹಿಡಿದು ಸಾಯುವ ಹಂತದವರೆಗಿನ ಎಲ್ಲಾ ಘಟನೆಗಳ ನೆನಪುಗಳ ಪುಟಗಳು ಒಂದೊಂದಾಗಿ ತೆರೆದುಕೊಳ್ಳುತ್ತದೆ.
ನನ್ನ ಮನಸ್ಸಿನಲ್ಲಿ ನಮ್ಮಿಬ್ಬರ ಪ್ರೀತಿಯಲ್ಲಿ ನಡೆದ ಎಲ್ಲಾ ಘಟನೆಗಳು ಒಂದೇ ಸಮಯಕ್ಕೆ ಬಂದು ಬೀಳ್ತಾ ಇದೆ.
ಒಂದೊಂದು ಸಲ ನಮ್ಮ ಪ್ರೀತಿ ಮೃತ್ಯುವಿನೆಡೆಗೆ ಮುಖ ಮಾಡಿ ನಿಂತು ಬಿಟ್ಟಿದೆಯಾ?
ಅದಕ್ಕಾಗಿ ಇಷ್ಟೊಂದು ನೆನಪುಗಳು ಸಾಗರದ ಅಲೆಗಳಂತೆ ಮತ್ತೆ ಮತ್ತೆ ಬಂದು ಅಪ್ಪಳಿಸ್ತಾ ಇದೆಯಾ ಅನ್ನಿಸಿ ಭಯಗೊಂಡು ನೆನಪುಗಳನ್ನೆಲ್ಲ ಒಂದಷ್ಟು ಹೊತ್ತು ಬದಿಗಿಟ್ಟು ಪ್ರೀತಿಯ ನೌಕೆಯನ್ನು ನಡು ನೀರಿನಲ್ಲಿ ಬಿಡಬೇಡ ದೇವರೇ, ದಡ ಸೇರಿಸುವ ತನಕ ಮುನ್ನಡೆಸು ಎಂದು ದೇವರಲ್ಲಿ ಬೇಡಿಕೊಳ್ಳುತ್ತೇನೆ.
ಆದರೂ ತೇಲಿಬರುವ ಆ ನೆನಪುಗಳನ್ನು ತಡೆದು ನಿಲ್ಲಿಸಲು ನನ್ನಿಂದ ಸಾಧ್ಯವಾಗುತ್ತಿಲ್ಲ.
ಯಾಕೋ ಭಯ ಆಗ್ತಾ ಇದೆ ಅಕ್ಷರ.
ನಿನ್ಗೆ ಹೀಗೆಲ್ಲ ಅನ್ನಿಸ್ತಾ ಇದೆಯಾ?
ಎಂದು ಕೇಳಿ ಭಾವುಕನಾದ ಅಭಿಮನ್ಯುವಿನ ಕಣ್ಣಚ್ಚಿನಿಂದ ಕಣ್ಣೀರಹನಿ ಹೊರ ಚಿಮ್ಮಿತು.
ಅಕ್ಷರ ಏನು ಹೇಳಲು ತೋಚದೆ ಕುಳಿತುಬಿಟ್ಟಳು.
ತಾನು ನೇರವಾಗಿ ಎದುರಿಸಿದ ಸಮಸ್ಯೆಯನ್ನು ಅಭಿಮನ್ಯು ಮನೊದಳಗೆ ಅನುಭವಿಸುತ್ತಿದ್ದಾನೆ ಅನ್ನಿಸಿತು.
ಅಭಿಮನ್ಯುವಿನ ಮಾತು ಕೇಳಿ ಕೆಲವು ನಿಮಿಷಗಳ ಹಿಂದೆ ಇದ್ದ ಉತ್ಸಾಹವೆಲ್ಲ ದೂರವಾಯಿತು.
ಪ್ರೀತಿಯ ವಿಚಾರದಲ್ಲಿ ಮನೆಯಲ್ಲಿ ದೊಡ್ಡ ರಾದ್ಧಾಂತವೇ ನಡೆದು ಹೋಯಿತು.
ಈ ವಿಚಾರ ಅಭಿಮನ್ಯುವಿಗೆ ತಿಳಿದಿಲ್ಲವಾದರೂ ಅದರ ಮುನ್ಸೂಚನೆಯನ್ನು ದೇವರೇ ಅವನಿಗೆ ಕೊಟ್ಟಂತೆ ಕಾಣುತ್ತಿದೆ.
ಕೇವಲ ಮನದಲ್ಲಿ ಉದಯಿಸಿದ ಕಲ್ಪನೆಗಳನ್ನು ನೆನೆಸಿಕೊಂಡು ಕಣ್ಣೀರು ಸುರಿಸುವ ಅಭಿಮನ್ಯುವಿಗೆ ಎಲ್ಲಾ ವಿಚಾರ ಹೇಳಿಬಿಟ್ಟರೆ ಎಷ್ಟೊಂದು ನೊಂದು ಕೊಳ್ಳೋದಿಲ್ಲ?
ಹೇಳದಿರುವುದೇ ವಾಸಿ.
ನಿಧಾನವಾಗಿ ಎಲ್ಲವನ್ನು ಮನದಟ್ಟು ಮಾಡಿದರಾಯಿತು.
ಅಲ್ಲಿ ತನಕ ಅಭಿಮನ್ಯುವನ್ನು ಸಂತೋಷವಾಗಿರುವಂತೆ ನೋಡಿಕೊಳ್ಳುವುದು ನನ್ನ ಜವಾಬ್ದಾರಿ ಅಂದುಕೊಂಡಳು.
ನನ್ನ ಪ್ರಶ್ನೆಗಳಿಗೆ ಕೇವಲ ಮೌನವೇ ಉತ್ತರವಾ?
ಅಥವಾ ಉತ್ತರ ಹೇಳಬೇಕೂಂತ ಅನ್ನಿಸ್ತಾ ಇಲ್ವ?
ಉತ್ತರ ಬೇಕೇ ಬೇಕೆಂದು ಹಟ ಹಿಡಿದು ಕೂರುವ ಮಗುವಿನಂತೆ ಆಕೆಯನ್ನು ಕೇಳಿದ.
ಮನದಲ್ಲಿ ನೋವಿನ ಮೂಟೆ ಕಟ್ಟಿಕೊಂಡವನ ಎದುರು ತನ್ನೆಲ್ಲ ನೋವಿನ ಮೂಟೆ ಬಿಚ್ಚಿಡಲು ಆಕೆಗೆ ಇಷ್ಟವಾಗಲಿಲ್ಲ.
ಮನದಲ್ಲಿ ಹುದುಗಿರುವ ನೋವನ್ನೆಲ್ಲ ಹೊರಚೆಲ್ಲಿ ಮನಸ್ಸು ಹಗುರ ಮಾಡಿಕೊಳ್ಳಬೇಕೆಂದು ಬಂದವಳಿಗೀಗ ಅಭಿಮನ್ಯುವನ್ನೇ ಸಂತೈಸುವ ಪರಿಸ್ಥಿತಿ ನಿರ್ಮಾಣವಾಯಿತು.
ಅಭಿಮನ್ಯು ಎಂದೂ ಕೂಡ ಈ ರೀತಿ ಮಾತಾಡಿದವನಲ್ಲ.
ಅವನ ಮುಖವನ್ನೊಮ್ಮೆ ನೋಡಿದಾಗ ಅವನಲ್ಲಿ ಲವಲವಿಕೆ ನಿದ್ರಾವಸ್ತೆಗೆ ಜಾರಿದಂತೆ ಗೋಚರಿಸಿತು.
ಅಭಿ, ಏನಾಗಿದೆ ನಿನ್ಗೆ?
ನಾನೇನಾದ್ರು ನಿನ್ನ ಬಿಟ್ಟೋಗ್ತಿನಿ ಅಂತ ಹೇಳಿದ್ನಾ?ಇಲ್ವಲ್ಲ?
ಅನಗತ್ಯವಾಗಿ ಏನೇನೋ ಕಲ್ಪನೆ ಮಾಡ್ಕೊಂಡು ಯಾಕೆ ಮನಸ್ಸು ಹಾಳು ಮಾಡ್ಕೊತ್ತಾ ಇದ್ದೀಯ?
ನಾನು ಎಂದೆಂದಿಗೂ ನಿನ್ನವಳೇ ಕಣೋ.
ಕೇವಲ ನಿನ್ನವಳು.
ನಿನಗೋಸ್ಕರನೇ ಹುಟ್ಟಿದವಳು ಸಂತೈಸಿದಳು.
ಹುಚ್ಚು ಕಲ್ಪನೆಗಳಿಗೆ ಮಿತಿಯೇ ಇಲ್ಲವೇ?
ಏಕಾಗಿ ಹೀಗೆ ಮನದೊಳಗೆ ನೂರಾರು ಪ್ರಶ್ನೆಗಳು ಒಮ್ಮಿಂದೊಮ್ಮೆಲೆ ಉದಯಿಸುತ್ತಿದೆ.
ಆ ಪ್ರಶ್ನೆಗಳಿಗೆಲ್ಲ ಉತ್ತರ ದೊರೆಯದೆ ಕೇವಲ ಪ್ರಶ್ನೆಗಳಾಗಿಯೇ ಉಳಿದಿವೆ.
ಅಷ್ಟಕ್ಕೂ ನನಗೇನಾಗಿದೆ?
ಅಕ್ಷರಳ ನಿಷ್ಕಲ್ಮಷ ಹೃದಯ ತನಗಾಗಿ ತುಡಿಯುತ್ತಿದೆ.
ಆದರೂ ಕೂಡ ಮನದಲ್ಲೇನೋ ತಳಮಳ.
ಏನೋ ಕಳೆದುಕೊಂಡ ಭಾವ.
ನನ್ನಲ್ಲಿ ಉದಯಿಸುತ್ತಿರುವ ಆತಂಕವನ್ನು ಎದುರಿಸಲು ಸಾಧ್ಯವಾಗದೆ ಅದರ ಹೊರೆಯನ್ನೆಲ್ಲ ಅಕ್ಷರಳ ಮೇಲೆ ಹೊರಿಸಲು ಮುಂದಾಗುತ್ತಾ ಇದ್ದೇನಾ?
ಛೇ, ನಾನೆಂತ ಪಾಪಿ.
ಆಕೆಯ ನೆಮ್ಮದಿಯ ಬದುಕಿಗೆ ಕೊಳ್ಳಿ ಇಡುವ ಪ್ರಯತ್ನ ನನ್ನಿಂದೇಕೆ ಆಗುತ್ತಿದೆ?
ಇನ್ನು ಮುಂದೆ ಹಾಗೆ ಆಗದಂತೆ ನೋಡಿಕೊಳ್ಳಬೇಕು.
ನೋವನ್ನೆಲ್ಲ ನುಂಗಿಕೊಳ್ಳುವ ಶಕ್ತಿ ಕೊಡು ದೇವರೇ ಎಂದು ಮನದಲ್ಲಿ ಪ್ರಾರ್ಥಿಸಿಕೊಂಡು ನಿಟ್ಟುಸಿರು ಬಿಟ್ಟು ಆಕೆಯನ್ನು ನೋಡಿ ಮುಗುಳ್ನಗೆ ಬೀರಿದ.
ಅಕ್ಷರ ಕೂಡ ನಕ್ಕಳು.
ಮತ್ತೆ ಇಬ್ಬರು ಒಬ್ಬರನ್ನೊಬ್ಬರು ಆಲಂಗಿಸಿಕೊಂಡರು.
ಅಭಿ, ನೀನು ಹೀಗೆ ಇದ್ರೆನೇ ಚೆಂದ.
ಸದಾ ನಿನ್ನ ಮೊಗದಲ್ಲಿ ಮುಗುಳ್ನಗೆ ತುಂಬಿರಬೇಕು.
ಜೀವನ ತುಂಬಾ ಸಣ್ಣದು ಕಣೋ.
ಇರುವಷ್ಟು ದಿನ ಸಂತೋಷವಾಗಿ ಇರ್ಬೇಕು.
ಸಣ್ಣಪುಟ್ಟ ವಿಷಯಗಳಿಗೇಕೆ ತಲೆ ಕೆಡಿಸಿಕೊಳ್ಬೇಕು?
ಇನ್ನು ಜೀವನದಲ್ಲಿ ಏನೇನೋ ದೊಡ್ಡ ಘಟನೆಗಳು ನಡೆಯುವುದಕ್ಕೆ ಬಾಕಿ ಇದೆ.
ಆವಾಗ ಒಂದಷ್ಟು ತಲೆ ಕೆಡಿಸಿಕೊಂಡ್ರೆ ಸಾಕು.
ಅಲ್ಲಿ ತನ್ಕ ಬಿ ಹ್ಯಾಪಿ ಅಂದ ಆಕೆಯ ಮಾತಿನಲ್ಲಿ ಮುಂದೆ ನಡೆಯಲಿರುವ ಪ್ರೇಮಯುದ್ಧದ ಮುನ್ಸೂಚನೆ ಇತ್ತು.
ಅದನ್ನು ತುಂಬ ಸೂಕ್ಷ್ಮವಾಗಿ ತನ್ನ ಮಾತಿನ ಮೂಲಕ ತೋರ್ಪಡಿಸಿದಳು.
ಆದರೆ, ಅದೆಲ್ಲ ಅಭಿಮನ್ಯುವಿಗೆ ಎಲ್ಲಿಂದ ಅರ್ಥವಾಗಬೇಕು?
ಅವನಿಗೇನಿದ್ದರೂ ಬಿಡಿಸಿ ಹೇಳಿದರಷ್ಟೇ ಮನದಟ್ಟಾಗುವುದು.
ಆದರೆ, ಅದೆಲ್ಲವನ್ನೂ ಬಿಡಿಸಿ ಹೇಳೋದಕ್ಕೆ ಇದು ಸೂಕ್ತ ಸಮಯವಲ್ಲ ಅಂದುಕೊಂಡಳು.
ಜೀವನದಲ್ಲಿ ಪ್ರೀತಿ ಅರಳೋದು ಬಹಳ ಸುಲಭ.
ಆದರೆ, ಅರಳಿ ನಿಂತ ಪ್ರೀತಿಯ ಮೇಲೆ ನೂರಾರು ದುಂಬಿಗಳು ದಾಳಿ ಇಡಲು ಪ್ರಾರಂಭಿಸಿಬಿಡುತ್ತವೆ.
ಆ ಸಂದರ್ಭವೇ ಎಲ್ಲಾ ಸಮಸ್ಯೆಗಳು ಹುಟ್ಟಿಕೊಳ್ಳೋದು.
ಇಬ್ಬರ ಪ್ರೀತಿ ಈಗ ಅರಳಿ ನಿಂತ ಹೂವಿನಂತಿದೆ.
ಈ ಸಂದರ್ಭ ದುಂಬಿಗಳ ದಾಳಿ ಸಾಮಾನ್ಯ.
ಇನ್ನು ಸಾಗಬೇಕಾಗಿರುವ ಹಾದಿ ತುಂಬಾ ದೂರ ಇದೆ.
ಈಗೇನಿದ್ದರೂ ಅರ್ಧ ದಾರಿಯನ್ನಷ್ಟೇ ಕ್ರಮಿಸಿಯಾಗಿದೆ.
ಇನ್ನರ್ಧ ದಾರಿಯಲ್ಲಿಯೇ ಎದುರಾಗುವುದು ನಿಜವಾದ ಬಳಲಿಕೆ.
ಸಾಗಬೇಕಾದ ಹಾದಿಯ ಬಗ್ಗೆ ಇಬ್ಬರಲ್ಲೂ ನಿರ್ದಿಷ್ಟತೆ ಇಲ್ಲ.
ಅವರಿಬ್ಬರಲ್ಲಿ ಪ್ರಸ್ತುತ ವಿಚಾರಗಳ ಬಗ್ಗೆ ಮಾತ್ರ ಚರ್ಚೆ.
ಒಂದೊಂದು ಸಲ ಧೈರ್ಯ ಮಾಡಿ ಮುಂದೇನು ಎಂದು ಆಲೋಚಿಸಿದ್ದು ಉಂಟು.
ಆದರೆ, ಕ್ಷಣಾರ್ಧದಲ್ಲಿಯೇ ಇಬ್ಬರ ನಿಲುವು ಬದಲು.
ಇಲ್ಲಿ ಯಾರೊಬ್ಬರ ಮನಸ್ಸನ್ನು ಯಾರಿಗೂ ನೋಯಿಸಲು ಇಷ್ಟವಿಲ್ಲ.
ಮುಂದೇನು ಎಂಬ ಪ್ರಶ್ನೆ ಮುಂದಿಟ್ಟುಕೊಂಡು ಯಾಕೆ ತಲೆ ಹಾಳು ಮಾಡಿಕೊಳ್ಳಬೇಕು?
ಪರಿಸ್ಥಿತಿ ಬಂದಾಗ ಎಲ್ಲವನ್ನು ಎದುರಿಸುವ ಎಂಬ ನಿರ್ಧಾರ ಇಬ್ಬರದ್ದು.
ಸಾಕಷ್ಟು ಹೊತ್ತು ಹಲವಾರು ವಿಷಯಗಳನ್ನು ಮುಂದಿಟ್ಟುಕೊಂಡು ಮನಬಿಚ್ಚಿ ಮಾತಾಡಿದರೂ ಅಂತಿಮವಾಗಿ ಚರ್ಚೆ ಬಂದು ನಿಲ್ಲುತ್ತಿದ್ದದ್ದು ಪ್ರೀತಿಯ ವಿಷಯದಲ್ಲೇ.
ಸಂಜೆಯ ಕುಳಿರ್ಗಾಳಿ ಮೈ ಸೋಕಲು ಪ್ರಾರಂಭಿಸುತ್ತಿದ್ದಂತೆ ವಾಸ್ತವ ಸ್ಥಿತಿಗೆ ಬಂದ ಅಕ್ಷರ, ಬಂದು ಸಾಕಷ್ಟು ಹೊತ್ತಾಯ್ತು, ಹೊರಡುವ, ನಾಳೆ ಬೆಳಗ್ಗೆ ಬೇಗ ಮೈಸೂರಿಗೆ ಹೊರಡ್ಬೇಕು.
ಮನೆಯಲ್ಲಿ ಅಪ್ಪ, ಅಮ್ಮ ಕಾಯ್ತಾ ಇರಬೊಹುದು.
ಎಂದು ಅಭಿಮನ್ಯುವಿನೊಂದಿಗೆ ರಾಜಾಸೀಟ್‌ನಿಂದ ಕಾಲ್ತೆಗೆದಳು.
ಅಕ್ಷರ ಮನೆ ಸೇರಿಕೊಳ್ಳುವುದಕ್ಕಿಂತ ಮುಂಚಿತವಾಗಿ ಕಾಫಿ ಎಸ್ಟೇಟ್‌ಗೆ ತೆರಳಿದ್ದ ರಾಜಶೇಖರ್ ಹಿಂತಿರುಗಿದ್ದರು.
ಮನೆಯಲ್ಲಿ ಮಗಳ ಅನುಪಸ್ಥಿತಿ ಕಂಡು ಕೆಂಡಮಂಡಲವಾದರು.
ಅಕ್ಷರ ಮನೆಯಂಗಳ ಪ್ರವೇಶ ಮಾಡುತ್ತಿದ್ದಂತೆ ರಾಜಶೇಖರ್ ಆವೇಶಭರಿತರಾಗಿ ಆಡುತ್ತಿದ್ದ ಮಾತುಗಳು ಆಕೆಯ ಕಿವಿಗೆ ಬಿದ್ದಿತು.
ಮುಂದೆ ಹೆಜ್ಜೆ ಇಡಲು ಸಾಧ್ಯವಾಗದೆ ನಿಂತ ಜಾಗದಲ್ಲಿಯೇ ನಿಂತು ಬಿಟ್ಟಳು.
ಯಾರನ್ನ ಕೇಳಿ ಮಗಳನ್ನ ಟೌನಿಗೆ ಕಳಿಸಿದ್ದೀಯ?
ಟೌನ್‌ತುಂಬ ಅಭಿಮನ್ಯು ಜೊತೆ ಸುತ್ತಾಡ್ಕೊಂಡು ನಮ್ಮ ಮಾನ, ಮರ್ಯಾದೆಯನ್ನೆಲ್ಲಾ ಹರಾಜು ಹಾಕಿಬಿಡ್ತಾಳೆ.
ನಮ್ಮ ಆಸೆ, ಆಕಾಂಕ್ಷೆಗಳನ್ನೆಲ್ಲ ಮಣ್ಣುಪಾಲು ಮಾಡದೆ ಅವಳಿಗೆ ನೆಮ್ಮದಿ ಇಲ್ಲ.
ಅದೇ ಅವಳಿಗೆ ಸಂತೃಪ್ತಿಯ ವಿಷಯ ರಾಜಶೇಖರ್ ರೇಗಾಡುತ್ತಲೇ ಇದ್ದರು.
ಮುಂದೇನು ಗ್ರಹಚಾರ ಕಾದಿದೆಯೋ?
ದೇವರೇ ನೀನೇ ನನ್ನ ಕಾಪಾಡ್ಬೇಕು.
ಎಂದು ಮನದೊಳಗೆ ದೇವರನ್ನು ಪ್ರಾರ್ಥಿಸಿಕೊಂಡು ಧೈರ್ಯಮಾಡಿ ಮನೆಯೊಳಗೆ ಕಾಲಿರಿಸಿದಳು.
ಅಕ್ಷರಳನ್ನು ಕಂಡು ಕೆಂಡಮಂಡಲವಾದ ರಾಜಶೇಖರ್ ಎಲ್ಲಿ ಬೀದಿ ಸುತ್ಲಿಕ್ಕೆ ಹೋಗಿದ್ದೆ?
ಸಂಶಯದೊಂದಿಗೆ ಕೋಪದಿಂದ ಕೇಳಿದರು.
ಎಲ್ಲಿಗೂ ಇಲ್ಲ ಅಪ್ಪ, ಮೈಸೂರಿಗೆ ಹೋದ ನಂತರ ಹಳೆಯ ಕಚೇರಿಗೆ ಹೋಗಿಲಿಲ್ಲ.
ಅದಕ್ಕೆ ಎಲ್ಲರನ್ನ ಕಂಡು ಮಾತಾಡಿ ಬರೋಣ ಅಂತ ಹೋಗಿದ್ದೆ ಸುಳ್ಳಿನ ಮುತ್ತನ್ನು ಪೋಣಿಸಿ ಕೊರಳಿಗೊಡ್ಡಿ ಅಪ್ಪನ ಮನದಲ್ಲಿ ಉದಯಿಸಿದ ಸಂಶಯ ದೂರ ಮಾಡಲು ಪ್ರಯತ್ನಿಸಿದಳು.
ಭೇಷ್ ಮಗಳೆ, ತುಂಬಾ ಬೆಳೆದು ಬಿಟ್ಟಿದ್ದೀಯ.
ನಿನ್ನ ಮುಂದೆ ನಾನು ತೀರಾ ಸಣ್ಣವನಾಗಿಬಿಟ್ಟೆ.
ಇತ್ತೀಚೆಗೆ ಸುಳ್ಳು ಹೇಳೋದನ್ನ ಚೆನ್ನಾಗಿಯೇ ಕಲ್ತುಕೊಂಡಿದ್ದೀಯ!
ಪ್ರೀತಿ ಕಲಿಸಿಕೊಡೋದು ಅದೊಂದನ್ನೇ ತಾನೆ?
ಸುಳ್ಳು ಹೇಳುವ ಕಲೆಯನ್ನ.
ಕಲಿಯಲು ಇಷ್ಟವಿಲ್ಲದಿದ್ದರೂ ಪ್ರೀತಿ ಅದನ್ನೆಲ್ಲ ಕಲಿಸಿಕೊಡುತ್ತದೆ.
ನಿನ್ನ ಪ್ರತಿಯೊಂದು ಹೆಜ್ಜೆಯೂ ಕೂಡ ನನ್ಗೆ ಅರ್ಥವಾಗುತ್ತೆ.
ಯಾಕೆಂದ್ರೆ ನಾನು ಕೂಡ ಪ್ರೀತಿಯಲ್ಲಿ ಮುಳುಗೆದ್ದು ಬಂದವನು.
ನೀನು ಹೇಳ್ತಾ ಇರೋದೆಲ್ಲ ಸುಳ್ಳು ಅಂತ ನಿನ್ಗೂ ಗೊತ್ತಿದೆ.
ನನ್ಗೂ ಗೊತ್ತಿದೆ.
ನಿನ್ನ ಬಾಯಿ ಸುಳ್ಳು ಹೇಳ್ಬೊಹುದು.
ಆದ್ರೆ, ನಿನ್ನ ಕಣ್ಗಳು ಸತ್ಯವನ್ನೇ ಹೇಳ್ತಾ ಇದೆ.
ನಿನ್ನ ಕಣ್ಗಳನ್ನ ನೋಡಿದ್ರೆ ಗೊತ್ತಾಗುವುದಿಲ್ವ?
ನೀನು ಸುಳ್ಳು ಹೇಳ್ತಿದ್ದೀಯ ಅಂತ ಮಗಳು ತನ್ನಿಂದ ಕೈ ಜಾರಿ ಹೋಗುತ್ತಿದ್ದಾಳೆಂಬ ಭಯ ರಾಜಶೇಖರ್ ಮನದಲ್ಲಿ ಕಾಡತೊಡಗಿತು.
ಪ್ರಶ್ನೆಗಳಿಗೆ ಉತ್ತರ ನೀಡಬೇಕೆಂದು ಆಕೆಗೆ ಅನ್ನಿಸಲಿಲ್ಲ.
ಸತ್ಯ ಹೇಳಿದರೂ ಕೂಡ ಅಪ್ಪ ನನ್ನ ನಂಬುವ ಸ್ಥಿತಿಯಲಿಲ್ಲ.
ಮನಸ್ಸಲ್ಲಿ ಸಂಶಯ ತುಂಬಿಕೊಡಿರುವ ಮನುಷ್ಯನಲ್ಲಿ ಮಾತಾಡಿ ಏನು ಉಪಯೋಗ?
ಒಂದ್ವೇಳೆ ಅಭಿಮನ್ಯುವನ್ನು ಭೇಟಿಯಾಗದೆ ಇದ್ರೂ ಕೂಡ ಅಪ್ಪ ಇದೇ ಪ್ರಶ್ನೆಯನ್ನ ಕೇಳ್ತಾ ಇಲಿಲ್ವ?
ಇನ್ನು ಸತ್ಯ ಹೇಳಿ ಪ್ರಯೋಜನವಾದ್ರೂ ಏನು?
ಸತ್ಯ ಹೇಳಿದ್ರೆ ನಷ್ಟವೇ ಹೊರತು ಲಾಭ ಅಂತು ಇಲ್ಲ.
ಸತ್ಯ ಹೇಳಿದರೆ ಅಪ್ಪ ಪರಿಸ್ಥಿತಿಯ ಲಾಭ ಪಡ್ಕೊಳ್ಬೊಹುದು.
ಅಂತಹ ಪರಿಸ್ಥಿತಿ ನಿರ್ಮಾಣವಾಗೋದಕ್ಕೆ ನಾನೇಕೆ ಅವಕಾಶ ಮಾಡಿಕೊಡ್ಬೇಕು?
ಸತ್ತರೂ ಸರಿಯೇ ಸುಳ್ಳೇ ಹೇಳ್ತಿನಿ.
ಸತ್ಯವನ್ನಂತೂ ಹೇಳೋದಿಲ್ಲ ಎಂದು ನಿರ್ಧರಿಸಿದಳು.
ಮಗಳು ಪ್ರಶ್ನೆಗೆ ಉತ್ತರ ನೀಡದೆ ಮೌನವಾಗಿರುವುದನ್ನು ಕಂಡು ಮತ್ತಷ್ಟು ಸಂಶಯಗೊಂಡ ರಾಜಶೇಖರ್ ಕೋಪ ನೆತ್ತಿಗೇರಿತು.
ಮತ್ತಷ್ಟು ಏರು ಧ್ವನಿಯಲ್ಲಿ ಮಾತಾಡಲು ಪ್ರಾರಂಭಿಸಿದರು.
ಯಾಕೆ ಹೀಗೆ ಬಂಡೆಕಲ್ಲು ತರ ನಿಂತಿದ್ದೀಯ?
ಪ್ರಶ್ನೆಗೆ ಏನಾದ್ರು ಉತ್ತರ ಹೇಳಿ ಸಾಯಿ ಗದರಿಸಿದರು.
ನಿಮ್ಮ ಪ್ರಶ್ನೆಗೆ ಮನೆಗೆ ಕಾಲಿಡುವಾಗ್ಲೇ ಉತ್ತರ ಕೊಟ್ಟಾಗಿದೆ.
ಅದನ್ನೇ ಎಷ್ಟೊಂದು ಸಲ ಹೇಳೋದು.
ನನ್ಮೇಲೆ ಅಷ್ಟೊಂದು ಸಂಶಯ ಇದ್ರೆ ನಾಳೆ ಒಂದ್ಸಲ ಕಚೇರಿಗೆ ಹೋಗಿ ವಿಚಾರಿಸ್ಕೊಂಡು ಬನ್ನಿ.
‘ಅಕ್ಷರ ಬಂದಿದ್ದಳೋ ಅಥವಾ ಇಲ್ವೋ ಅಂತ.
ಆಗ ನಿಮ್ಗೆ ಗೊತ್ತಾಗುತ್ತೆ ನಾನು ಹೇಳ್ತಾ ಇರೋದು ಸುಳ್ಳೋ ಅಥವಾ ಸತ್ಯವೋ ಅಂತ.
ನನ್ನ ಪ್ರತಿಯೊಂದು ಹೆಜ್ಜೆಯನ್ನ ಸಂಶಯದಿಂದ ನೋಡ್ಬೇಡಿ.
ಆಕೆ ನೀಡಿದ ಉತ್ತರ ಕೇಳಿ ರಾಜಶೇಖರ್ ಒಂದು ಕ್ಷಣ ತಬ್ಬಿಗಾಗಿ ಹೋದರು.
ಹೌದು, ಕಚೇರಿಗೆ ಹೋಗಿ ವಿಚಾರಿಸಿದರೆ ಎಲ್ಲಾ ಸತ್ಯಾಂಶ ಹೊರಗೆ ಬರುತ್ತದೆ.
ನಾಳೆ ಹೋಗಿ ವಿಚಾರಿಸಿ ಬರುವುದೇ ಒಳ್ಳೆಯದ್ದು.
ಮನದೊಳಗೆ ಸಂಶಯ ಇಟ್ಟುಕೊಂಡು ನೋವು ಅನುಭವಿಸುವುದಕ್ಕಿಂತ ಅದೇ ಒಳ್ಳೆಯದ್ದು ಅನ್ನಿಸಿತು.
ಸ್ವಲ್ಪ ಹೊತ್ತು ಕುಳಿತು ಆಲೋಚಿಸಿದಾಗ ಅದು ಸರಿಯಾದ ಮಾರ್ಗ ಅಲ್ಲ ಅನ್ನಿಸಿತು.
ಕಚೇರಿಗೆ ತೆರಳಿ ಎಲ್ಲಾ ಮಾಹಿತಿ ಪಡ್ಕೋಬಹುದು.
ಅದು ದೊಡ್ಡ ವಿಷಯವಲ್ಲ.
ಒಂದ್ವೇಳೆ ಮಗಳು ಕಚೇರಿಗೆ ಹೋಗಿ ಹಳೆಯ ಸಹೋದ್ಯೋಗಿಗಳನ್ನ ಭೇಟಿ ಮಾಡಿದ್ದು ನಿಜವಾಗಿದ್ದರೆ?
ಕಚೇರಿಯಲ್ಲಿ ಆಕೆಯ ಸಹದ್ಯೋಗಿಗಳು ನನ್ನ ಬಗ್ಗೆ ಏನಂದುಕೊಳ್ಳೋದಿಲ್ಲ?
ಎಲ್ಲದಕ್ಕಿಂತ ಹೆಚ್ಚಾಗಿ ನಮ್ಮ ಮನೆಯಲ್ಲಿ ಎಲ್ಲವೂ ಸರಿಯಿಲ್ಲ ಅಂದು ಕೊಳ್ಳೋದು ನಿಶ್ಚಿತ.
ಒಟ್ಟಿನಲ್ಲಿ ಮನೆಯ ವಿಷಯವನ್ನ ಬೀದಿಗೆ ತಂದು ನಿಲ್ಲಿಸಿದಂತಾಗುತ್ತದೆ ಎಂದು ತಿಳಿದು ಏನು ಮಾತನಾಡದೆ ಸುಮ್ಮನಾದರು.
ಮನೆಯಲ್ಲಿ ಪ್ರೇಮ ಕದನದ ಕಂಪನ ಆಗಿಂದಾಗೆ ಕೇಳಿಸತೊಡಗಿತು.
ಅಕ್ಷರ ಮನೆಯಲ್ಲಿ ಪ್ರೀತಿಯ ವಿಚಾರ ತೆರೆದಿಟ್ಟ ಕ್ಷಣದಿಂದ ನೆಮ್ಮದಿ ಎಂಬುದು ಮಾಯವಾಯಿತು.
ಪ್ರೀತಿ, ಸಂತೋಷದ ಜಾಗದಲ್ಲಿ ನೋವು, ಆಕ್ರೋಶ ಮನೆ ಮಾಡಿಕೊಂಡಿತು.
ಅಪ್ಪ-ಮಗಳ ವಾಗ್ವಾದದ ನಡುವೆ ಸಿಲುಕಿ ಲೀಲಾವತಿ ನಲುಗಿ ಹೋದರು.
ಕಲಹಕ್ಕೆ ದೇವರು ಯಾವಾಗ ಮಂಗಳ ಹಾಡ್ತಾನೋ?
ಮನಸ್ಸಿಗೆ ನೆಮ್ಮದಿಯೇ ಇಲ್ಲದಂತಾಗಿದೆ.
ಎಲ್ಲಾ ವಿಚಾರದಲ್ಲೂ ಅಂತಿಮ ಹೊಣೆ ಹೊರಬೇಕಾಗಿರುವುದು ನಾನೆ.
ಮಗಳು ಪ್ರೀತಿಸಿದವನೊಂದಿಗೆ ಓಡೋದ್ರೆ ಆ ಅಪವಾದವೂ ಕೂಡ ನನ್ಮೇಲೆ ಬರೋದರಲ್ಲಿ ಸಂಶಯವೇ ಇಲ್ಲ.
ಮಗಳನ್ನು ಸರಿಯಾಗಿ ಬೆಳೆಸ್ಲಿಲ್ಲ.
 ಸರಿದಾರಿಯಲ್ಲಿ ಕೊಂಡೊಯ್ಯಲಿಲ್ಲ ಎಂಬ ಅಪವಾದಗಳನ್ನೆಲ್ಲ ನಾನೇ ಹೊತ್ತುಕೊಳ್ಬೇಕು.
ಇಂತಹ ಮಾತುಗಳನ್ನ ಕೇಳಿಸಿಕೊಂಡು ಜೀವನ ನಡೆಸೋದಕ್ಕಿಂತ ಸಾಯೋದೇ ಮೇಲು ಅಂದುಕೊಂಡರು ಲೀಲಾವತಿ.
ಪ್ರೀತಿ ಇಷ್ಟೊಂದು ಕಹಿಯಾಗಿರುತ್ತೆ ಅಂತ ಅಕ್ಷರ ಕನಸು ಮನಸ್ಸಿನಲ್ಲಿಯೂ ಅಂದುಕೊಂಡಿರಲಿಲ್ಲ.
ಆ ಕಹಿಯನ್ನೂ ಕೂಡ ಪ್ರೀತಿಯಿಂದ ಸೇವಿಸುವ ಅನಿವಾರ್ಯತೆ ನಿರ್ಮಾಣಗೊಂಡಿತು.
ಅಭಿಮನ್ಯುವಿನೊಂದಿಗೆ ಕಳೆದ ಪ್ರತಿಯೊಂದು ಕ್ಷಣವೂ ಕೂಡ ಎಷ್ಟೊಂದು ಮಧುರವಾಗಿತ್ತು.
ತಂಗಾಳಿ ಮೈ ಸೋಕಿದ ಹಾಗೆ.
ಆದರೆ, ಇದೀಗ ಮನೆಯಲ್ಲಿ ತಂಗಾಳಿಯ ಬದಲು ಬಿರುಗಾಳಿ ಬೀಸಲು ಪ್ರಾರಂಭಿಸಿದೆ.
ನನ್ನ ಜೀವನದಲ್ಲಿ ಬಿರುಗಾಳಿ ಬೀಸಿದರೂ ಪರ್ವಾಗಿಲ್ಲ.
ಅಭಿಮನ್ಯುವಿಗೆ ಮಾತ್ರ ಮೋಸ ಮಾಡಬಾರದು.
ಘಳಿಗೆಗೊಂದು ಯೋಚನೆ ಮಾಡುವಷ್ಟು ಬಲಹೀನಳಾಗಬಾರದು.
 ಎಲ್ಲಾ ಸಮಸ್ಯೆಗಳನ್ನೊಮ್ಮೆ ಮೆಟ್ಟಿನಿಲ್ಲಬೇಕು.
ಅಭಿಮನ್ಯು ಅಪರೂಪದಲ್ಲಿ ಅಪರೂಪದ ಹುಡುಗ.
ಅವನನ್ನ ದೂರ ಮಾಡಿದರೆ ಇನ್ನೆಂದಿಗೂ ಅವನಂತಹ ಒಳ್ಳೆಯ ಹುಡುಗ ನನ್ನ ಬಳಿ ಸುಳಿದಾಡಲು ಸಹ ದೇವರು ಅವಕಾಶ ನೀಡೋದಿಲ್ಲ.
ಅವನಿಗೆ ಮೋಸ ಮಾಡಿದರೆ ಆ ದೇವರಿಗೆ ಮೋಸ ಮಾಡಿದಂತೆ.
ಅಭಿಮನ್ಯು ನನ್ಮೇಲೆ ಅದೆಷ್ಟೊಂದು ಪ್ರೀತಿ ಇಟ್ಟಿಲ್ವ?
ಪ್ರತಿಯೊಂದು ಬಾರಿ ಕಣ್ಣರೆಪ್ಪೆ ಮಿಟುಕಿಸುವಾಗಲೂ ಕೂಡ ಅವನ ರೂಪ ಕಾಣುತ್ತದೆ.
ಆದಷ್ಟು ಬೇಗ ಅಭಿಮನ್ಯುವನ್ನು ತನ್ನ ಸೊತ್ತಾಗಿಸಿಕೊಳ್ಳಬೇಕು ಎಂದು ನಿರ್ಧರಿಸಿದಳು.
ಬೆಳಗ್ಗೆ ಬೇಗ ಮೈಸೂರಿಗೆ ಹೊರಡುವುದಕ್ಕೆ ಅಕ್ಷರ ಬೆಡ್‌ರೂಂನಲ್ಲಿ ಸಿದ್ಧತೆಗಳನ್ನ ಕೈಗೊಳ್ಳುವುದರಲ್ಲಿ ತಲ್ಲೀನಳಾಗಿದ್ದಾಗ ಲೀಲಾವತಿಯ ಆಗಮನವಾಯಿತು.
ಅಕ್ಷರ, ಬಾ ಊಟ ಮಾಡ್ಕೊಂಡು ಮಲ್ಕೊ.
ಬೆಳಗ್ಗೆ ಬೇಗ ಎದ್ದು ಹೋಗ್ಬೇಕಲ್ಲ?
ಅಪ್ಪ, ನಿನ್ಗೋಸ್ಕರ ಊಟ ಮಾಡದೆ ಕಾಯ್ತಾ ಇದ್ದಾರೆ; ಬಾ ಬೇಗ.
ಎಲ್ಲರೂ ಒಟ್ಟಿಗೆ ಕೂತು ಊಟ ಮಾಡುವ ಅಂದರು.
ನನ್ಗೇನು ಬೇಡ ಅಮ್ಮ.
ನನ್ಗೆ ಹೊಟ್ಟೆ ಹಸಿವು ಇಲ್ಲ.
ಬರುವಾಗ ಹೋಟೆಲ್‌ನಲ್ಲಿ ತಿಂಡಿ ತಿನ್ಕೊಂಡು ಬಂದೆ.
ಬೆಳಗ್ಗೆ ಏನಾದರು ತಿನ್ಕೊಂಡು ಹೊರಡ್ತಿನಿ.
ನೀನೇನು ಬೇಸರ ಮಾಡ್ಕೋ ಬೇಡ.
ಅಪ್ಪನ ಜೊತೆ ಊಟ ಮಾಡೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಅವರ ಜೊತೆ ಯಾಕಾದ್ರೂ ಊಟ ಮಾಡ್ಬೇಕು?
ಊಟ ಮಾಡುವಾಗಲೂ ಕೂಡ ಮನಸ್ಸು ಹಾಳು ಮಾಡದೆ ಬಿಡೋದಿಲ್ಲ.
ಮನೆಗೆ ಬಂದು ಎರಡು ದಿನ ಆಯ್ತು.
ಒಂದು ಪ್ರೀತಿ ಮಾತು ಕೂಡ ಆಡ್ಲಿಲ್ಲ.
ಈ ಹಾಳಾದ ಮನೆಗೆ ಯಾಕಾದ್ರೂ ಬರ್ಬೇಕು?
ಇನ್ನೇನಿದ್ದರೂ ನಿನ್ನ ನೋಡ್ಬೇಕೂಂತ ಅನ್ನಿಸಿದಾಗ ಮಾತ್ರ ಮನೆಗೆ ಕಾಲಿಡ್ತೇನೆ.
ನನ್ಗೆ ಈ ಮನೆಯ ಸಹವಾಸವೇ ಸಾಕು ಅನ್ನಿಸ್ತಾ ಇದೆ ಎಂದು ಹೇಳಿ ಮನದೊಳಗಿನಿಂದ ಉಕ್ಕಿಬಂದ ದುಃಖ ಕಣ್ಣೀರ ಧಾರೆಯಾಗಿ ಹರಿಯ ತೊಡಗಿತು.
ಅಮ್ಮನನ್ನು ತಬ್ಬಿಕೊಂಡು ಬಿಕ್ಕಳಿಸಿ ಅತ್ತುಬಿಟ್ಟಳು.
ಯಾಕೆ ಸುಮ್ನೆ ಏನೇನೋ ಕಲ್ಪನೆ ಮಾಡ್ಕೊಂಡು ಅಳ್ತಾ ಇದ್ದಿಯ?
ಈಗೇನು ನಡೆಯಬಾರದ್ದು ನಡೆದಿದೇ ಅಂತ ಅಳ್ತಾ ಇದ್ದೀಯ?
ಎಷ್ಟೇ ಆದ್ರೂ ಅವರು ನಿನ್ನ ಅಪ್ಪ ಅಲ್ವ?
ಅಪ್ಪ ಬೈಯದೆ ನಿನ್ಗೆ ಇನ್ಯಾರು ಬೈಯೋದಕ್ಕೆ ಸಾಧ್ಯ ಹೇಳು?
ಅಪ್ಪ ನಿನ್ನ ತುಂಬಾ ಮುದ್ದಾಗಿ ಬೆಳೆಸಿಬಿಟ್ರು ನೋಡು; 
ಅದ್ಕೆ ನಿನ್ಗೆ ಹೀಗೆಲ್ಲ ಅನ್ನಿಸ್ತಾ ಇದೆ.
ಎಲ್ಲಾ ವಿಚಾರ ತಲೆಗೆ ಹಾಕ್ಕೊಳ್ಬೇಡ.
ಬಾ, ಕೈ ತೊಳ್ಕೊಂಡು ಊಟ ಮಾಡು ಎಂದು ಮಗಳನ್ನು ಕೈ ಹಿಡಿದು ಕರೆದೊಯ್ದರು.
ಡೈನಿಂಗ್‌ಹಾಲ್‌ನಲ್ಲಿ ಕೆಲವು ನಿಮಿಷಗಳ ಕಾಲ ರಾಜಶೇಖರ್ ಮಗಳ ಮುಖವನ್ನೇ ನೋಡುತ್ತಾ ಕುಳಿತರು.
ಸಿಟ್ಟು ಸಂಪೂರ್ಣ ಇಳಿದು ನೋವು ಮನೆಮಾಡಿಕೊಂಡಿತು.
ಮಾತಾಡುವ ಉತ್ಸಾಹ ಉಳಿದಿರಲಿಲ್ಲ.
ಏನೋ ಕಳೆದುಕೊಳ್ಳುತ್ತಿದ್ದೇನೆ ಎಂದು ಆಗಿಂದಾಗೆ ಅನ್ನಿಸತೊಡಗಿತು.
ಎಂತಾ ಮುಗ್ದ ಹುಡುಗಿ ಇಂತಹ ಒಂದು ಕಠಿಣ ಹಾದಿ ತುಳಿದು ಬಿಟ್ಟಳಲ್ಲ?
ಪಾಪ, ಆಕೆಯ ತಪ್ಪಾದರೂ ಏನು?
ವಯಸ್ಸಿಗೆ ಬಂದ ಹುಡುಗಿಯರ ತಲೆಯೊಳಗೆ ಮೊದ್ಲು ಲಗ್ಗೆ ಇಡುವುದೇ ಈ ಹಾಳಾದ ಪ್ರೀತಿ.
ಪ್ರೀತಿಸದೆ ಇದ್ರೆ ಜೀವನವೇ ವ್ಯರ್ಥ ಅಂದುಕೊಳ್ಳುವ ಹುಚ್ಚು ವಯಸ್ಸು ಅದು.
ಎಲ್ಲರಂತೆ ಆಕೆಯ ಹೃದಯದಲ್ಲಿಯೂ ಪ್ರೀತಿ ಚಿಗುರೊಡೆದಿದೆ.
ಚಿಗುರೊಡೆದ ಪ್ರೀತಿ ನಿಷ್ಕಲ್ಮಷದ್ದೇ ಆಗಿರಬಹುದು.
ಆದರೆ, ಮಗಳು ಹುಡುಗನ ಆಯ್ಕೆಯಲ್ಲಿ ನಿಜವಾದ ಸೋಲನ್ನ ಅನುಭವಿಸಿದ್ದಾಳೆ.
ಆ ಸೋಲಿನ ಅರಿವು ಅವಳಿಗೆ ಬರುವುದಾದರೂ ಯಾವಾಗ?
ನಮ್ಮ ಸ್ಥಾನಮಾನಕ್ಕೆ ನಿಲ್ಲುವ ತಾಕತ್ತಿರುವ ಹುಡುಗನನ್ನ ಪ್ರೀತಿಸಿದ್ದರೆ ಅಥವಾ ಅಭಿಮನ್ಯುವಿನಲ್ಲಿ ಅಂತಹ ಅರ್ಹತೆ ಇದ್ದಿದ್ದರೆ ನಾನೇ ಮುಂದೆ ನಿಂತು ಮದ್ವೆ ಮಾಡಿಸಿ ಬಿಡ್ತಾ ಇದ್ದೆ.
ನಮ್ಮ ಮನೆಯ ಹೊಸ್ತಿಲು ತುಳಿಯಲು ಕೂಡ ಯೋಗ್ಯತೆ ಇಲ್ಲದವನಿಗೆ ಮಗಳನ್ನ ಕೊಟ್ಟು ಮದ್ವೆ ಮಾಡೋದಾದ್ರೂ ಹೇಗೆ?
ಈ ವಿಚಾರ ಮಗಳಿಗೆ ಎಷ್ಟು ಹೇಳಿದ್ರೂ ತಲೆಗೆ ಹೋಗ್ತಾ ಇಲ್ವಲ್ಲ .
ಮಗಳ ಮುಂದಿನ ಭವಿಷ್ಯದ ಬಗ್ಗೆ ಚಿಂತಿಸಿ ಮನದೊಳಗೆ ತುಂಬಾ ಮರುಕಪಟ್ಟರು.
ಲೀಲಾವತಿ ಇಬ್ಬರಿಗೂ ಊಟ ಬಡಿಸಿದರು.
ರಾಜಶೇಖರ್ ಮಗಳೊಂದಿಗೆ ಒಂದೇ ಒಂದು ಮಾತುಕೂಡ ಆಡದೆ ದುಃಖದಲ್ಲಿ ಊಟ ಮಾಡಲು ಪ್ರಾರಂಭಿಸಿದರು.
ಅಪ್ಪನ ಮೊಗದಲ್ಲಿ ಮಡುಗಟ್ಟಿರುವ ದುಃಖ ಕಂಡು ಅಕ್ಷರಳಿಗೆ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಾಗಲಿಲ್ಲ.
ಊಟ ಮಾಡುವುದನ್ನು ನಿಲ್ಲಿಸಿ ಅಪ್ಪ, ತಪ್ಪಾಗಿದ್ರೆ ಕ್ಷಮಿಸಿ ಬಿಡಿ.
ನೀವು ಈ ರೀತಿ ಮೌನವಾಗಿರುವುದು ನನ್ನಿಂದ ನೋಡೋದಕ್ಕೆ ಸಾಧ್ಯ ಇಲ್ಲ.
ಜೀವನದಲ್ಲಿ ಎಂದಿಗೂ ಕೂಡ ನಿಮ್ಗೆ ದುಃಖವಾಗುವ ತರ ನಡ್ಕೊಂಡಿಲಿಲ್ಲ.
ಆದ್ರೆ ಅಭಿಮನ್ಯುವನ್ನು ಪ್ರೀತಿಸಿ ನಿಮ್ಗೆ ನೋವು ಮಾಡಿಬಿಟ್ಟೆ.
ಅದು ನಿಮ್ಮ ಪಾಲಿಗೆ ಮರೆಯಲಾಗದ ದುಃಖ.
ಆ ದುಃಖ ನಿಮ್ಮ ಮನದಲ್ಲಿ ಶಾಶ್ವತವಾಗಿ ಉಳಿಯುತ್ತದೆ ಅಂತ ನನ್ಗೆ ಗೊತ್ತು.
ಆದ್ರೆ ನಾನೇನು ಮಾಡ್ಲಿ…?
ಏನು ಮಾಡಲಾಗದ ಅಸಹಾಯಕತೆಯಲ್ಲಿ ತೊಳಲಾಡ್ತಾ ಇದ್ದೇನೆ.
ಒಂದು ಕಡೆ ನಿಮ್ಮನ್ನ ಸಂತೃಪ್ತಿ ಪಡಿಸ್ಬೇಕು.
ಮತ್ತೊಂದು ಕಡೆ ಅಭಿಮನ್ಯುವಿಗೆ ಮೋಸ ಆಗದ ಹಾಗೆ ನೋಡ್ಕೋ ಬೇಕು.
ಇಲ್ಲಿ ಒಂದನ್ನ ಪಡ್ಕೋಬೇಕಾದ್ರೆ ಮತ್ತೊಂದನ್ನ ಕಳೆದುಕೊಳ್ಳಲೇ ಬೇಕು.
ಯಾವುದನ್ನ ಪಡೆದುಕೊಳ್ಳಲಿ?
ಯಾವುದನ್ನ ಕಳೆದುಕೊಳ್ಳಲಿ?
ಎರಡು ಕಣ್ಣುಗಳಲ್ಲಿ ಯಾವ ಕಣ್ಣು ಶ್ರೇಷ್ಠ?
ಎಂಬ ಪ್ರಶ್ನೆ ಎದುರಾದರೆ ಏನೂಂತ ಉತ್ತರ ಕೊಡೋದಕ್ಕೆ ಸಾಧ್ಯ?
ಎರಡು ಕಣ್ಣುಗಳಲ್ಲಿ ಒಂದು ಕಣ್ಣನ್ನು ಮಾತ್ರ ಆಯ್ಕೆ ಮಾಡಿಕೊಳ್ಳೋ ದಕ್ಕೆ ಸಾಧ್ಯ ಇಲ್ಲ.
ಅವರೆಡೂ ಕೂಡ ಶ್ರೇಷ್ಠವೇ.
ಅದರಲ್ಲಿ ಒಂದು ಕಣ್ಣನ್ನೂ ಸಹ ಕಳೆದುಕೊಳ್ಳಲು ನನ್ಗೆ ಇಷ್ಟ ಇಲ್ಲ.
ಇದಕ್ಕೆಲ್ಲ ನೀವೆ ಉತ್ತರ ನೀಡ್ಬೇಕು ಅಪ್ಪ.
ದುಃಖಿತಳಾದ ಅಕ್ಷರಳ ಕಣ್ಗಳಿಂದ ಕಣ್ಣೀರ ಹನಿ ತೊಟ್ಟಿಕ್ಕಲು ಪ್ರಾರಂಭಿಸಿತು.
ಮಗಳ ಮನಸ್ಸು ಸಂಪೂರ್ಣವಾಗಿ ಬದಲಾಗಿಲ್ಲ.
ಈಗಷ್ಟೇ ಅವಳು ಆಡಿದ ಮಾತುಗಳೇ ಅದಕ್ಕೆ ಸಾಕ್ಷಿ.
ಅಪ್ಪ, ಅಮ್ಮನ ಮೇಲೆ ಅವಳು ಇಟ್ಟಿರೋ ಪ್ರೀತಿ ಕಡಿಮೆಯಾಗಿಲ್ಲ ಎಂಬುದು ಅವಳ ಮಾತು ಕೇಳಿದ್ರೆ ಗೊತ್ತಾಗುತ್ತೆ.
ಒಂದಷ್ಟು ಬುದ್ಧಿಮಾತು ಹೇಳಿದ್ರೆ ಸರಿದಾರಿಗೆ ಬರ್ತಾಳೆ ಎಂಬ ಆಶಾಭಾವನೆ ರಾಜಶೇಖರ್ ಅವರಲ್ಲಿ ಜಾಗೃತವಾಯಿತು.
ಜೀವನದಲ್ಲಿ ನಿರಾಶವಾದಿಯಾಗಬಾರದು.
ಅದರಿಂದ ಯಾವುದೇ ಪ್ರಯೋಜನವಿಲ್ಲ.
ಬದುಕಿನುದ್ದಕ್ಕೂ ಆಶಾವಾದಿಯಾಗಿ ಬದುಕಬೇಕೆಂದು ನಿರ್ಧರಿಸಿದರು.
ಆ ಒಂದು ಆಶಾವಾದವೇ ಅವರನ್ನು ಮತ್ತೆ ಮತ್ತೆ ಮಗಳ ಮನಪರಿವರ್ತಿಸುವ ಕಾಯಕಕ್ಕೆ ಕೈ ಹಾಕುವಂತೆ ಪ್ರೇರೇಪಿಸುತಿತ್ತು.
ಊಟ ಮುಗಿಸಿಕೊಂಡ ರಾಜಶೇಖರ್ ಜೇಬಿನೊಳಗೆ ತಡಕಾಡಿ ಸಿಗರೇಟ್ ಹೊರ ತೆಗೆದು ಹಚ್ಚಿಕೊಂಡರು.
ತುಂಬಾ ಹಿತ ಅನ್ನಿಸಿತು.
ರಾಜಶೇಖರ್ ಮನೆಯೊಳಗೆ ಸಿಗರೇಟ್ ಸೇದಿದ್ದು ಇದೇ ಮೊದಲ ಬಾರಿ.
ಕಾಫಿ ಎಸ್ಟೇಟ್‌ಗೆ ಕಾಲಿಟ್ಟಾಗಲೆಲ್ಲ ಸಿಗರೇಟ್ ಜೊತೆಗಿರಲೇ ಬೇಕು.
ಆ ಚಟವನ್ನು ಮನೆಯೊಳಗೆ ಇಟ್ಟುಕೊಂಡಿರಲಿಲ್ಲ.
ಸಿಗರೇಟ್ ಸೇದುವುದು ಅವರ ಏಕೈಕ ಚಟ.
ಆ ಚಟವೊಂದನ್ನು ಹೊರತು ಪಡಿಸಿ ಉಳಿದ ಯಾವುದೇ ಚಟಗಳಿಗೆ ದಾಸನಾದ ವ್ಯಕ್ತಿಯಲ್ಲ.
ಸಿಗರೇಟ್ ಚಟ ಮನೆಯಂಗಳದಿಂದ ಹೊರಗೆ ಮಾತ್ರ ಇತ್ತು.
ಆದರೆ, ಮಗಳ ವಿಷಯದಲ್ಲಿ ದುಃಖಿತರಾಗಿ ಮನೆಯೊಳಗೆ ಸಿಗರೇಟ್ ಹಚ್ಚಿಕೊಂಡಾಗ ಸಿಗರೇಟ್ ತನ್ನ ನೋವಿಗೆ ನೆಮ್ಮದಿ ನೀಡುತ್ತಿದೆ.
 ಸಾಂತ್ವನ ಹೇಳುತ್ತಿದೆ ಅನ್ನಿಸಿ ಸಿಗರೇಟ್ ಸೇದುತ್ತಾ ಮಗಳೊಂದಿಗೆ ಮಾತು ಶುರು ಹಚ್ಚಿಕೊಂಡರು.
ನೋಡು ಅಕ್ಷರ, ಮನುಷ್ಯುನ ಬದುಕಿನುದ್ದಕ್ಕೂ ನೂರಾರು ಅನಿವಾರ್ಯತೆಗಳು ಎದುರಾಗುತ್ತವೆ.
ಅವುಗಳನ್ನೆಲ್ಲ ನಿಭಾಯಿಸಿಕೊಂಡು ಹೋಗುವ ದಿಟ್ಟತನ ತೋರ್ಬೇಕು.
ಯಾವುದೋ ಅನಿರ್ವಾಯತೆಗೆ ಕಟ್ಟು ಬಿದ್ದು ಸುಂದರ ಬದುಕಿಗೆ ಕೊಳ್ಳಿ ಇಡುವಂತಹ ಪ್ರಯತ್ನ ಯಾಕೆ ಮಾಡ್ಬೇಕು ಹೇಳು?
ನೀನು ಅಭಿಮನ್ಯುವನ್ನು ಪ್ರಾಮಾಣಿಕವಾಗಿ ಪ್ರೀತಿ ಮಾಡ್ತಾ ಇರೋದು ನಿಜ.
ಆ ಪ್ರೀತಿ ನಿನ್ನನ್ನು ಅಭಿಮನ್ಯುವಿನೊಂದಿಗೆ ವಿವಾಹವಾಗುವ ಅನಿವಾರ್ಯತೆಗೆ ಸಿಲುಕಿಸಿರುವುದೂ ನಿಜ.
ಅವನೊಂದಿಗೆ ಮದ್ವೆ ಮಾಡ್ಕೊಂಡು ನಾಲ್ಕೈದು ವರ್ಷ ಕಳೆದ ನಂತರ ನಿನ್ಗೆ ಎಲ್ಲಾ ವಿಷಯ ಅರ್ಥವಾಗುತ್ತೆ.
ಅಪ್ಪ, ಅಮ್ಮ ಯಾಕಾಗಿ ನಮ್ಮ ವಿವಾಹಕ್ಕೆ ವಿರೋಧ ಮಾಡಿದರೆಂಬ ಸತ್ಯಾಂಶ ಆಗ ನಿನ್ಗೆ ಮನವರಿಕೆಯಾಗುತ್ತೆ.
ಅಲ್ಲಿ ತನ್ಕ ನಿನ್ಗೆ ಏನೇ ಹೇಳಿದ್ರೂ ಅದು ವ್ಯರ್ಥ.
ಆದ್ರೂ ಕೂಡ ಅಪ್ಪನ ಸ್ಥಾನದಲ್ಲಿ ನಿಂತ್ಕೊಂಡು ನಿನ್ಗೊಂದು ಉತ್ತಮ ಹಾದಿ ತೋರಿಸಿಕೊಡ್ಬೇಕಾಗಿರೋದು ನನ್ನ ಪಾಲಿನ ಕರ್ತವ್ಯ ಅಂತ ತಿಳ್ಕೊಂಡಿದ್ದೇನೆ.
ಈ ಪ್ರೀತಿ ಅನ್ನೋದು ಇದೆಯಲ್ಲ.
ಅದು ಎಲ್ಲಾ ಕಾಲದಲ್ಲಿಯೂ ಒಂದೇ ತರ ಇರೋದಿಲ್ಲ.
ಕಾಲ ಬದಲಾದಂತೆ ಪ್ರೀತಿಯ ಸ್ವರೂಪ ಕೂಡ ಬದಲಾಗುತ್ತಾ ಹೋಗುತ್ತೆ.
ಇಂದು ನೋಡಿ ಮೆಚ್ಚಿದ ಹುಡುಗ ಬೆಳಗಾಗುವಷ್ಟರೊಳಗೆ ನಾಲಾಯಕ್ ಅನ್ನಿಸೋದಕ್ಕೆ ಶುರುವಾಗುತ್ತೆ.
ಇಷ್ಟು ವರ್ಷ ಯಾವುದೇ ಕಷ್ಟ ಕೊಡದೆ ಮುದ್ದಾಗಿ ಸಾಕಿ ಬೆಳೆಸಿದ ಅಪ್ಪ, ಅಮ್ಮನ ಬಗ್ಗೆ ನಿನ್ಗೆ ನಿನ್ನೆ ಇದ್ದ ಭಾವನೆ ಇಂದು ಬದಲಾಗಿ ಹೋಗಿದೆ.
ಪ್ರೀತಿ ಕೂಡ ಹಾಗೆ.
ಇಂದು ನಮ್ಮ ಮಾತು ಧಿಕ್ಕರಿಸಿ ಅಭಿಮನ್ಯುವನ್ನ ಮದ್ವೆಯಾಗಿ ಬಿಡ್ಬೊಹುದು.
ಅದು ದೊಡ್ಡ ಸಾಧನೆಯಲ್ಲ, ದೊಡ್ಡ ವಿಶೇಷವಲ್ಲ.
ಆದ್ರೆ ನಾಳೆ ಎದುರಾಗುವ ಸಮಸ್ಯೆಗಳನ್ನ ಮೆಟ್ಟಿ ನಿಲ್ಲುವ ತಾಕತ್ತು ಅಭಿಮನ್ಯುವಿಗೆಲ್ಲಿದೆ?
ಎಂಬುದೇ ಅತ್ಯಂತ ಮುಖ್ಯವಾದ ಪ್ರಶ್ನೆ.
ಅವನೇ ಸಂಕಷ್ಟದ ಜೀವನ ನಡೆಸ್ತಾ ಇದ್ದಾನೆ.
ನೆಚ್ಚಿಕೊಂಡಿರುವ ವ್ಯಾಪಾರ ಕೈ ಜಾರಿಹೋದ್ರೆ ಅವನ ಬದುಕಿನಲ್ಲಿ ಇನ್ನೇನಿದೆ?
ನೀನ್ಗೆ ಅಂತಹ ಒಂದು ಬದುಕಿನೊಂದಿಗೆ ಹೊಂದಿಕೊಂಡು ಬದುಕೋದಕ್ಕೆ ಸಾಧ್ಯವಿದೆಯಾ?
ಸಮಸ್ಯೆಗಳು ಒಂದಾದ ಮೇಲೊಂದರಂತೆ ಎರಗಿ ಬಂದಾಗ ಪ್ರೀತಿ ಮೆಲ್ಲನೆ ಬರಿದಾಗೋದಕ್ಕೆ ಪ್ರಾರಂಭವಾಗುತ್ತೆ.
ಆ ಸಂದರ್ಭ ನಿನ್ಗೆ ನಮ್ಮ ನೆನಪಾಗುತ್ತೆ.
ನಮ್ಮ ಮಾತಿನ ಮೌಲ್ಯ ಅರ್ಥವಾಗುತ್ತೆ.
ಆದ್ರೆ ಆಗ ಕಾಲ ಮಿಂಚಿ ಹೋಗಿರುತ್ತೆ ಅಕ್ಷರ.
ಆ ಸಂದರ್ಭ ಆಲೋಚನೆ ಮಾಡಿ ಏನು ಪ್ರಯೋಜನವಿಲ್ಲ.
ಆದ್ರೆ ಇಂದು ಸೂಕ್ತ ನಿರ್ಧಾರ ಕೈಗೊಳೋದಕ್ಕೆ ಸಾಕಷ್ಟು ಕಾಲಾವಕಾಶ ಇದೆ.
ನಾಳಿನ ಸುಂದರ ಬದುಕಿಗೆ ಒಳ್ಳೆಯ ತೀರ್ಮಾನ ತೆಗೆದುಕೋ ಅಂದ ರಾಜಶೇಖರ್ ತಮ್ಮ ಮಾತು ಮುಗಿಸಿ ಕೊನೆಯ ದಮ್ ಸೇದಿ ಸಿಗರೇಟಿನ ಬೆಂಕಿಯನ್ನು ತುಳಿದು ಕೆಡಿಸಿ ಮಗಳ ಉತ್ತರಕ್ಕೂ ಕಾಯದೆ ಸರಸರನೆ ಎದ್ದು ಬೆಡ್‌ರೂಂ ಕಡೆಗೆ ನಡೆದರು.
ಅಕ್ಷರ ಬೆಳಗ್ಗೆ ಬೇಗನೆ ಎದ್ದು ಶುಚಿಯಾಗಿ ಮೈಸೂರಿಗೆ ಹೊರಡಲು ಸಿದ್ಧವಾದಳು.
ಲೀಲಾವತಿ ತರಾತುರಿಯಲ್ಲಿ ತಿಂಡಿ ತಯಾರಿಸಿ ಮಗಳಿಗೆ ಉಣ ಬಡಿಸಿದರು.
ಮನೆಯಿಂದ ಕಾಲ್ತೆಗೆಯುವುದಕ್ಕಿಂತ ಮುಂಚೆ ಆಕೆಯ ಹಣೆಗೆ ಕುಂಕುಮದ ತಿಲಕವಿಟ್ಟು, ಹಣೆಗೊಂದು ಸಿಹಿಮುತ್ತು ನೀಡಿ ಕಳುಹಿಸಲು ಲೀಲಾವತಿ ಮರೆಯಲಿಲ್ಲ.
ರಾಜಶೇಖರ್ ಮಗಳನ್ನು ಬಸ್ ನಿಲ್ದಾಣದವರೆಗೆ ಕರೆದೊಯ್ದು ಬಸ್ ಹತ್ತಿಸಿ ಬಂದರು.
ರಾಜಶೇಖರ್ ಮನೆಯಂಗಳದಲ್ಲಿ ಬೆತ್ತದ ಕುರ್ಚಿಯಲ್ಲಿ ಕುಳಿತು ಕಾಫಿ ಹೀರುತ್ತಾ ಬೆಳಗ್ಗಿನ ಆಹ್ಲಾದಕರ ವಾತಾವರಣದ ಸವಿಯನ್ನು ಸವಿಯುತ್ತಿದ್ದರು.
ದೂರದಲ್ಲಿರುವ ಮನೆಯ ಗೇಟ್ ತೆರೆದುಕೊಂಡ ಸದ್ದು ಕೇಳಿಸಿದಂತಾಯಿತು.
ಯಾವುದೋ ಕಾರು ಮನೆಯ ಕಡೆ ಬರುತ್ತಿರುವ ಸದ್ದು ಕಿವಿಗೆ ಹತ್ತಿರವಾಗತೊಡಗಿತು.
ದಾರಿಯ ಕಡಗೆ ಸ್ವಲ್ಪ ತಲೆ‌ಎತ್ತಿ ನೋಡುತ್ತಿದ್ದಂತೆ ಬಾಲ್ಯದ ಗೆಳೆಯ ನಂದಕುಮಾರ್ ಮನೆಯಂಗಳದಲ್ಲಿ ಕಾರು ತಂದು ನಿಲ್ಲಿಸಿ ಕೆಳಗಿಳಿದ.
ನಂದಕುಮಾರ್ ಜೊತೆಗೆ ಅವರ ಧರ್ಮಪತ್ನಿ ಭಾಗ್ಯವತಿ, ಪುತ್ರ ನಿಖಿಲ್ ಕೂಡ ಆಗಮಿಸಿದರು.
ನಿಖಿಲ್ ಕಾರಿನಿಂದ ಇಳಿದು ಬಂದವನೇ ನೇರವಾಗಿ ರಾಜಶೇಖರ್ ಅವರ ಪಾದಮುಟ್ಟಿ ನಮಸ್ಕರಿಸಿ ಆಶೀರ್ವದಿಸುವಂತೆ ಕೋರಿಕೊಂಡ.
ಮನೆಯ ಹೊರಗಡೆ ಕೇಳಿದ ಕಾರಿನ ಶಬ್ದದಿಂದ ಮನೆಗೆ ಯಾರೋ ಅತಿಥಿಗಳು ಬಂದಿದ್ದಾರೆಂದು ತಿಳಿದು ತರಾತುರಿಯಲ್ಲಿ ಹೊಸ ಸೀರೆ ಉಟ್ಟುಕೊಂಡು ಹೊರಬಂದ ಲೀಲಾವತಿ ನಂದಕುಮಾರ್ ಕುಟುಂಬವನ್ನು ಕಂಡು ಕಸಿವಿಸಿಗೊಂಡರು.
ನಂದಕುಮಾರ್ ಮನೆಗೆ ಬಂದದ್ದೇನೋ ಸರಿ.
ಆದರೆ ಮಗಳ ವಿವಾಹದ ವಿಚಾರವೇನಾದರು ಎತ್ತಿದರೆ ಏನೂಂತ ಉತ್ತರ ಕೊಡೋದು?
ಅಕ್ಷರ ಇನ್ನೂ ಅಭಿಮನ್ಯುವನ್ನು ಮನಸ್ಸಿನಿಂದ ಕಿತ್ತೊಗೆದಿಲ್ಲ.
ಈಗಲೇ ಮದುವೆ ಮಾತುಕತೆ ಮುಗಿಸಿದರೆ ಮಗಳು ಖಂಡಿತ ಮದುವೆಗೆ ಒಪ್ಪಿಕೊಳ್ಳೋದಿಲ್ಲ.
ಹಾಗೊಂದ್ವೇಳೆ ಏನಾದರು ಆದರೆ ಮನೆಯ ಗೌರವ ಹರಾಜಾಗುವುದರಲ್ಲಿ ಸಂಶಯವಿಲ್ಲ ಅಂದುಕೊಂಡ ಲೀಲಾವತಿಯ ಹಣೆಯಲ್ಲಿ ಆತಂಕದಿಂದ ಬೆವರ ಹನಿಗಳು ಮೂಡಿತು.
ಮುಖವನ್ನು ಸೆರಗಿನಿಂದ ಒರೆಸಿಕೊಂಡು ಮನೆಗೆ ಬಂದ ಅತಿಥಿಗಳನ್ನು ಪ್ರೀತಿ ಪೂರ್ವಕವಾಗಿ ಮನೆಯೊಳಗೆ ಬರ ಮಾಡಿಕೊಂಡರು.
ರಾಜಶೇಖರ್-ನಂದಕುಮಾರ್ ಬಾಲ್ಯ ಸ್ನೇಹಿತರು.
ಅಂದಿನಿಂದ ಇಂದಿನವರೆಗೂ ಸಂಬಂಧ ಎಲ್ಲೂ ಹಳಸಿ ಹೋಗಿಲ್ಲ.
ಹೋಗಲು ಅವಕಾಶ ಕೂಡ ನೀಡಿದವರಲ್ಲ.
ಮಕ್ಕಳಿಬ್ಬರ ವಿವಾಹ ಮಾಡಿಸಿ ಸಂಬಂಧವನ್ನು ಮತ್ತಷ್ಟು ಹತ್ತಿರ ತರೋದಕ್ಕೆ ನಿರ್ಧರಿಸಿದ್ದಾರೆ.
ಆದರೆ, ಮಗಳು ಪ್ರೀತಿಯ ಹಾದಿ ತುಳಿದಿರುವ ವಿಚಾರ ತಿಳಿದು ರಾಜಶೇಖರ್-ಲೀಲಾವತಿ ದಂಪತಿ ಚಿಂತೆಗೆ ಒಳಗಾದರು.
ಈ ವಿಚಾರ ನಂದಕುಮಾರ್‌ಗೆ ತಿಳಿಸುವುದಾದರೂ ಹೇಗೆ?
ಎಂದು ಚಿಂತೆಗೆ ಬಿದ್ದರು.
ಅಂತೂ ಸಾಕಷ್ಟು ವರ್ಷಗಳ ನಂತರ ಈ ನಿನ್ನ ಗೆಳೆಯನ ನೆನಪಾದಂಗಾಯ್ತು.
ನಮ್ಮನ್ನಂತೂ ಮರೆತೇ ಬಿಟ್ಟಿದ್ದೀಯ ಅಂದುಕೊಂಡಿದ್ದೆ ಎಂದು ರಾಜಶೇಖರ್ ಮನೆಗೆ ಬಂದವರೊಂದಿಗೆ ಮಾತಾಡಬೇಕಲ್ಲವೆಂದು ಒಂದೆರಡು ಮಾತು ಆಡಿ ಮುಗಿಸಿದರು.
ರಾಜಶೇಖರ್‌ಗೆ ನಂದಕುಮಾರ್ ಎದುರು ಮಾತಾಡುವ ಉತ್ಸಾಹ ಹುದುಗಿ ಹೋಯಿತು.
ಅಕ್ಷರ ಅಂತಹ ಒಂದು ಪರಿಸ್ಥಿತಿ ನಿರ್ಮಾಣ ಮಾಡಿ ಹೊರಟು ಹೋಗಿದ್ದಾಳೆ.
ಹೀಗಾಗಿ ಏನು ಮಾತಾಡಬೇಕೆಂದೇ ತೋಚದಾಯಿತು.
ಯಾಕೋ ರಾಜು ಹಿಂಗತೀಯ!?
ನಿನ್ನ ಮರೆಯೋದಕ್ಕೆ ಸಾಧ್ಯನಾ ಹೇಳು?
ಇರೋ ಒಬ್ಬ ಮಗ ಅಮೆರಿಕ ಅಂತ ಹೋಗಿ ಕೂತ್ಕೊಂಡಿದ್ದಾನೆ.
ಹೀಗಾಗಿ ಕಾಫಿ ಎಸ್ಟೇಟ್‌ನ ಜವಾಬ್ದಾರಿ ಎಲ್ಲ ನನ್ನ ತಲೆಮೇಲೆ ಬಿದ್ದಿದೆ.
ಇನ್ನು ನಿನ್ನ ನೋಡ್ಲಿಕ್ಕೆ ಸಮಯವಾದ್ರೂ ಎಲ್ಲಿಂದ ಹೇಳು?
ನಿಖಿಲ್ ಕಳೆದವಾರ ಅಮೆರಿಕದಿಂದ ಬಂದ.
ಅವನೊಂದಿಗೆ ಬಿಡುವ ಮಾಡ್ಕೊಂಡು ನಿನ್ನ ಮನೆಯ ಕಡೆ ಪಯಣ ಬೆಳೆಸಿದ್ವಿ.
ಅಂದಹಾಗೆ ನಾನು ಹೇಳಿದ ವಿಚಾರ ಏನಾಯ್ತು?
ಯಾವುದೇ ಉತ್ತರ ನಿನ್ನ ಕಡೆಯಿಂದ ಬರ್ಲಿಲ್ಲ.
ಎಲ್ಲಿ ಅಕ್ಷರ ಕಾಣ್ತಾ ಇಲ್ಲ.
ಅವಳನ್ನ ನೋಡೋದಕೋಸ್ಕರನೇ ನಿಖಿಲ್ ಅಮೆರಿಕದಿಂದ ಬಂದಿದ್ದಾನೆ ನಂದಕುಮಾರ್ ವಿವಾಹದ ವಿಚಾರವನ್ನು ಮೆಲ್ಲನೆ ತೆರೆದಿಟ್ಟರು.
ಒಮ್ಮೆ ದೀರ್ಘವಾಗಿ ಉಸಿರೆಳೆದುಕೊಂಡ ರಾಜಶೇಖರ್ ಕಳೆಗುಂದಿದ ಮುಖದೊಂದಿಗೆ ನೀನು ಹೇಳಿದ ಯಾವುದೇ ವಿಚಾರ ಮರೆತ್ತಿಲ್ಲ ನಂದ.
ಮಗಳು ಎರಡು ದಿನ ರಜೆಯಲ್ಲಿ ಮನೆಗೆ ಬಂದು ಈಗ ತಾನೇ ಹೋದ್ಲು.
ಒಂದು ದಿನ ಮುಂಚಿತವಾಗಿ ಬಂದಿದ್ರೆ ಅವಳನ್ನ ನೋಡ್ಕೊಂಡು ಹೋಗ್ಬೊಹುದಿತ್ತು.
ಅವಳೊಂದಿಗೆ ಮದುವೆ ವಿಚಾರ ಪ್ರಸ್ತಾಪ ಮಾಡಿದಾಗ ಮದ್ವೆ ಬೇಡಂತ ಹಟ ಹಿಡ್ಕೊಂಡು ಕೂತಿದ್ದಾಳೆ.
ಒಂದೆರಡು ವರ್ಷ ಮದ್ವೆನೇ ಬೇಡ ಅಂತ ಹಟ ಮಾಡ್ತಾ ಇದ್ದಾಳೆ.
ಅವಳಿಗೆ ಈಗ್ಲೇ ಮದ್ವೆ ಮಾಡ್ಕೊಳ್ಳೋದಕ್ಕೆ ಇಷ್ಟ ಇಲ್ಲ ಅಂದಮೇಲೆ ನಾವು ಬಲವಂತ ಮಾಡೋದು ಸರಿಯಲ್ವಲ್ಲ.
ಈಗಿನ ಕಾಲದ ಮಕ್ಕಳು ಅಪ್ಪ, ಅಮ್ಮನ ಮಾತೆಲ್ಲಿ ಕೇಳ್ತವೆ ಹೇಳು?
ನಾವಿಬ್ರು ಅವಳಿಗೆ ಹೇಳಿ ಹೇಳಿ ಸಾಕಾಗಿ ಹೋಯ್ತು.
ಇನ್ನೇನಿದ್ದರೂ ಅವಳೇ ಮನಸ್ಸು ಮಾಡ್ಬೇಕಷ್ಟೆ.
ವಿವಾಹ ನಡೆಯೋ ಸಾಧ್ಯತೆ ಇಲ್ಲ ಎಂದು ನೇರವಾಗಿ ಹೇಳುವ ಸಾಹಸ ತೋರದೆ ವಿವಾಹ ಪ್ರಸ್ತಾಪವನ್ನು ನಯವಾಗಿ ತಿರಸ್ಕರಿಸುವ ಪ್ರಯತ್ನ ಮಾಡಿದರು.
ನಿನ್ಗೇನಾದ್ರು ಹುಚ್ಚುಗಿಚ್ಚು ಹಿಡ್ಕೊಂಡುಂಟಾ?
ನಿನ್ನ ಮಗಳಿನ್ನೂ ಸಣ್ಣವಳೂಂತ ತಿಳ್ಕೊಂಡಿದ್ದೀಯ?
ಇಪ್ಪತ್ತನಾಲ್ಕು ವರ್ಷ ತುಂಬಿದ್ರೂ ಕೂಡ ಇನ್ನೂ ಮಗಳನ್ನ ಮನೆಯಲ್ಲಿ ಇಟ್ಕೋಬೇಕು ಅಂತಿದ್ದಿಯಲ್ಲ.
ಇನ್ನೊಂದೈದು ವರ್ಷ ಕಳೆದೋದರೆ ಮಗಳು ಮುದ್ಕಿ ಆಗೋಗುತ್ತಾಳೆ.
ನಿನ್ನ ಮಗಳಿಗೆ ನನ್ನ ಮಗ ಸರಿಯಾದ ಜೋಡಿ.
ಆದಷ್ಟು ಬೇಗ ಒಂದು ಶುಭ ಮುಹೂರ್ತದಲ್ಲಿ ಮದ್ವೆ ಮಾಡಿಸಿಬಿಡುವ.
ಮೊದ್ಲೇ ಹೇಳಿದಂಗೆ ಮುಂದಿನ ವಾರ ನಿಶ್ಚಿತಾರ್ಥ ಇಟ್ಕೊಳ್ಳುವ.
ನೀನೇನು ಭಯ ಪಡೋ ಅವಶ್ಯಕತೆ ಇಲ್ಲ.
ನಿನ್ನ ಮಗಳನ್ನ ನನ್ನ ಮನೆಗೆ ಸೊಸೆಯಾಗಿ ಕರ್ಕೊಂಡು ಹೋಗೋದಿಲ್ಲ.
ಮನೆ ಮಗಳಂತೆ ಕರ್ಕೊಂಡೋಗ್ತೇವೆ.
ಅವಳಿಗೆ ಯಾವುದೇ ಕೊರತೆ ಆಗದಂತೆ ನೋಡ್ಕೋತ್ತಿವಿ.
ಸಂಬಂಧ ಮಾತ್ರ ಇಲ್ಲ ಅನ್ಬೇಡ .
ನಂದುಕುಮಾರ್ ಆದಷ್ಟು ಬೇಗ ಮದುವೆ ಮಾಡಿ ಮುಗಿಸುವ ಆತುರದಲ್ಲಿದ್ದರು.
ನಂದಕುಮಾರ್ ಮಾತಿನಲ್ಲಿ ಸತ್ಯಾಂಶ ಇದೆ.
ಅಕ್ಷರಳಿಗೆ ಇಲ್ಲಿ ದೊರೆಯುವಷ್ಟೇ ಪ್ರೀತಿ, ವಿಶ್ವಾಸ ಅಲ್ಲಿಯೂ ಕೂಡ ದೊರೆಯೋದರಲ್ಲಿ ಸಂಶಯವಿಲ್ಲ.
ಅಕ್ಷರ ನಿಖಿಲ್‌ನ ಕೈ ಹಿಡಿದರೆ ಆಕೆಗೆ ಸ್ವರ್ಗದ ಬಾಗಿಲು ತೆರೆದಂತೆ.
ಅಲ್ಲಿ ಯಾವುದೇ ಕೊರತೆ ಇರೋದಿಲ್ಲ.
ಅಪ್ಪ, ಅಮ್ಮನ ಸ್ಥಾನ ತುಂಬಲು, ಪ್ರೀತಿ-ವಿಶ್ವಾಸ ತೋರಿಸಲು ನಂದಕುಮಾರ್, ಭಾಗ್ಯವತಿ ಇದ್ದೇ ಇರುತ್ತಾರೆ.
ಜೊತೆಗೆ ನಿಖಿಲ್ ಅಕ್ಕರೆಯಿಂದ ಅವಳ ಪ್ರತಿಯೊಂದು ಹೆಜ್ಜೆಯ ಮೇಲೂ ಕಣ್ಣಿಟ್ಟು ಜೋಪಾನವಾಗಿ ನೋಡಿಕೊಳ್ಳುತ್ತಾನೆ.
ಎಲ್ಲದಕ್ಕಿಂತ ಹೆಚ್ಚಾಗಿ ಬರಿದಾಗದಷ್ಟು ಸಂಪತ್ತು ಇದೆ.
ಇನ್ನೇನು ಬೇಕು ಅವಳಿಗೆ?
ಅವೆಲ್ಲವನ್ನು ಪಡೆಯೋ ಭಾಗ್ಯ ಅವಳಿಗಿದೆಯೋ ಏನೋ?
ಅವಳು ನೋಡಿದರೆ ಯಾವುದಕ್ಕೂ ಬೇಡದ ಅಭಿಮನ್ಯುವಿಗೆ ಮನಸ್ಸುಕೊಟ್ಟಿದ್ದಾಳೆ ಅಂದುಕೊಂಡ ರಾಜಶೇಖರ್ ತಲೆಮೇಲೆ ಕೈಹೊತ್ತು ಕುಳಿತುಕೊಂಡರು.
ಮಗಳ ವಿಚಾರದಲ್ಲಿ ನೀವು ಭಯ ಪಡುವ ಅವಶ್ಯಕತೆನೇ ಇಲ್ಲ.
ವಿವಾಹವಾಗುವುದಕ್ಕಿಂತ ಮುಂಚಿತವಾಗಿಯೇ ನಿಖಿಲ್ ಕೆಲಸಕ್ಕೆ ರಾಜೀನಾಮೆ ಕೊಟ್ಟು ಅಮೆರಿಕ ತೊರೆದು ಮಡಿಕೇರಿಗೆ ಬಂದು ನೆಲೆಸ್ತಾನೆ.
ಇನ್ನೇನಿದ್ದರೂ ಅಕ್ಷರಳ ಜೊತೆ ಇಲ್ಲಿಯೇ ಸುಂದರ ಬದುಕು ಕಂಡುಕೊಳ್ಳಬೇಕೂಂತ ನಿರ್ಧಾರ ಮಾಡಿದ್ದಾನೆ.
ಮಗಳನ್ನ ಮದ್ವೆಗೆ ಒಪ್ಪಿಸುವ ಜವಾಬ್ದಾರಿ ನಮ್ಗೆ ಬಿಡಿ.
ನಾಳೆ ಮೈಸೂರಿಗೆ ಹೋಗೋದಿದೆ.
ಹಾಗೆನೇ ಅಕ್ಷರಳನ್ನ ನೋಡ್ಕೊಂಡು ಮಾತಾಡಿ ಬರ್ತೇವೆ ಅಂದರು ಭಾಗ್ಯವತಿ.
ಮಗಳ ವಿಚಾರ ಚೆನ್ನಾಗಿ ಬಲ್ಲ ರಾಜಶೇಖರ್‌ಗೆ ಭಾಗ್ಯವತಿ ಅವರ ನಿರ್ಧಾರ ಸರಿ ಕಾಣಲಿಲ್ಲ.
ಮೈಸೂರಿಗೆ ಹೋಗಿ ಭೇಟಿಯಾದರೆ ಅವರೊಂದಿಗೆ ಮಗಳು ರಾದ್ಧಾಂತ ಮಾಡುವುದು ನಿಶ್ಚಿತ.
ಮಗಳನ್ನು ಭೇಟಿಯಾಗುವ ಕಾಯಕ್ರಮ ರದ್ದು ಪಡಿಸುವಂತೆ ಸ್ಪಷ್ಟವಾಗಿ ಹೇಳಿಬಿಡಲು ನಿರ್ಧರಿಸಿದರು.
ಮದ್ವೆ ವಿಚಾರದಲ್ಲಿ ನೀವು ಮಗಳನ್ನ ಮಾತಾಡಿಸೋದು ಅಷ್ಟೊಂದು ಸರಿ ಕಾಣ್ತಾ ಇಲ್ಲ.
ನೀವು ಭೇಟಿಯಾದ ನಂತರ ನಮ್ಮೇಲೆ ರೇಗಾಡೋದಕ್ಕೆ ಶುರು ಮಾಡಿಬಿಡ್ತಾಳೆ.
ಮಗಳು ಎಷ್ಟೊಂದು ಮುಂಗೋಪಿ ಅಂತ ನಮ್ಗೆ ಮಾತ್ರ ಗೊತ್ತು.
ಅವಳಿಗೆ ಕೋಪ ಜಾಸ್ತಿ.
ಮುದ್ದಾಗಿ ಬೆಳೆಸಿಬಿಟ್ಟಿದ್ವಿ ನೋಡಿ ಅದಕ್ಕೆ.
ಇನ್ನೇನು ಮುಂದಿನ ತಿಂಗಳು ಮನೆಗೆ ಬರ್ತಾಳೆ.
ನಾವೇ ಕೂತು ಮಾತಾಡಿ ಅಂತಿಮ ತೀರ್ಮಾನಕ್ಕೆ ಬರ್ತೇವೆ.
ನಮ್ಗೂ ನಿಮ್ಮ ಮನೆಯ ಸಂಬಂಧ ಬೆಳೆಸೋ ಆಸೆ ಇದೆ.
ಮಗಳಿಗೆ ನಿಖಿಲ್‌ಗಿಂತ ಒಳ್ಳೆಯ ಹುಡುಗ ಎಲ್ಲಿ ಸಿಗ್ತಾನೆ ಹೇಳಿ?
ನಾವೇನು ಸಂಬಂಧ ಕಡಿದುಕೊಳ್ಬೇಕೂಂತ ಅಂದುಕೊಂಡಿಲ್ಲ.
ಎಲ್ಲದಕ್ಕೂ ಮಗಳು ಒಂದು ಅಂತಿಮ ತೀರ್ಮಾನ ತೆಗೆದುಕೊಳ್ಬೇಕಲ್ಲ?
ಎಲ್ಲರು ಮಾತಿನಲ್ಲಿ ಮುಳುಗಿರುವಾಗ ಲೀಲಾವತಿ ಬಿಸಿ ಬಿಸಿ ಕಾಫಿ ತಂದು ಅತಿಥಿಗಳಿಗೆ ನೀಡಿದರು.
ಕಾಫಿ ಕುಡಿದು ನಂದಕುಮಾರ್ ಹೊರಡಲು ಅಣಿಯಾದರು.
ನಾವಿನ್ನು ಬರ್ತಿವಿ.
ಇಲ್ಲಿ ತನ್ಕ ಬಂದು ಮಾತಾಡಿದ್ದು ತುಂಬಾ ಸಂತೋಷ ಆಯ್ತು.
ಸಾಧ್ಯವಾದ್ರೆ ಮುಂದಿನ ತಿಂಗಳು ಮತ್ತೊಂದ್ಸಲ ಬಂದು ಮಗಳನ್ನ ನೋಡ್ಕೊಂಡು ಹೋಗ್ತಿವಿ.
ಅಷ್ಟರೊಳಗೆ ಒಂದು ನಿರ್ಧಾರ ತೆಗೆದುಕೊಳ್ಳಿ ಎಂದು ಮನೆಯಿಂದ ಕಾಲ್ತೆಗೆದರು.
ಮನೆಯಂಗಳದವರೆಗೆ ಅತಿಥಿಗಳನ್ನು ಬಿಟ್ಟು ಬಂದ ರಾಜಶೇಖರ್ ಒಮ್ಮೆ ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಅಬ್ಬಾ…, ಅಂತೂ ಹೋದ್ರಲ್ಲ.
ಮುಂದಿನ ತಿಂಗಳು ಯಾಕಾದ್ರೂ ಬರ್ತಾರೋ?
ಎಲ್ಲಾ ವಿಚಾರವ್ನ ಬಿಡಿಸಿ ಹೇಳುವಂತೆಯೂ ಇಲ್ಲ.
ಅಡಕತ್ತರಿಯಲ್ಲಿ ಸಿಕ್ಕಿಹಾಕಿಕೊಂಡಂತಾಯಿತ್ತಲ್ಲ ನಮ್ಮ ಪರಿಸ್ಥಿತಿ.
ಈ ಸಮಸ್ಯೆಗೆ ನೀನಾದ್ರೂ ಒಂದು ದಾರಿ ಹೇಳು ಎಂದು ಲೀಲಾವತಿಯ ಕಡೆಗೆ ತಿರುಗಿ ಕೇಳಿದರು ರಾಜಶೇಖರ್.
ನಾನೇನೂಂತ ಹೇಳ್ಲಿ?
ನನ್ಗಂತೂ ಮಗಳ ಜೊತೆ ಹೆಣಗಾಡಿ ಸಾಕಾಗಿ ಹೋಗಿದೆ.
ನೀವು ಮುದ್ದಾಗಿ ಬೆಳೆಸಿದರ ಪರಿಣಾಮ ಇದು.
ಮೊದ್ಲೇ ಹದ್ದುಬಸ್ತಿನಲ್ಲಿಟ್ಟುಕೊಂಡಿದ್ರೆ ಸರಿ ಹೋಗ್ತಾ ಇತ್ತು.
ಇನ್ನು ಹೇಳಿ ಏನು ಸುಖ.
ಯಾವುದಕ್ಕೂ ಒಂದ್ಸಲ ಫೋನ್ ಮಾಡಿ ಅಂತಿಮ ನಿರ್ಧಾರ ಏನೆಂದು ತಿಳ್ಕೋತ್ತಿನಿ ಅಂದ ಲೀಲಾವತಿ ಮಗಳಿಗೆ ಫೋನಾಯಿಸಿದರು.
ಹಲೋ… ಅಕ್ಷರ, ನಾನು ನಿನ್ನಮ್ಮ ಮಾತಾಡ್ತಾ ಇರೋದು.
ಮುಂದಿನ ತಿಂಗಳ ಮೊದಲ ವಾರ ಮನೆಗೆ ಬಂದ್ಬಿಡು.
ತುಂಬಾ ವಿಷಯ ಮಾತಾಡೋದಕ್ಕಿದೆ.
ಮೊನ್ನೆತಾನೆ ನಿನ್ಗೆ ಹೇಳಿದ್ದೇವಲ್ಲ, ಅಮೆರಿಕದ ಹುಡುಗ ನಿಖಿಲ್ ಇವತ್ತು ಅವನ ಅಪ್ಪ, ಅಮ್ಮನ ಜೊತೆ ನಿನ್ನ ನೋಡೋದಕ್ಕೆ ಮನೆಗೆ ಬಂದಿದ್ದ.
ಈಗ ತಾನೆ ಹೋದ್ರು.
ಆದಷ್ಟು ಬೇಗ ಮದ್ವೆ ಮಾಡಿ ಮುಗಿಸಬೇಕೂಂತ ಇದ್ದಾರೆ.
ಮುಂದಿನ ತಿಂಗಳು ನೀನು ಬರದೆ ಹೋದ್ರೆ ನಾವೇ ನಿಖಿಲ್‌ನ ಕರ್ಕೊಂಡು ಮೈಸೂರಿಗೆ ಬರ್ಬೇಕೂಂತ ತೀರ್ಮಾನ ಮಾಡಿದ್ದೀವಿ ಲೀಲಾವತಿ ಮಾತು ಮುಂದುವರೆಸುತ್ತಿದ್ದಂತೆ ಮಧ್ಯದಲ್ಲಿ ಮಾತು ತುಂಡರಿಸಿದ ಅಕ್ಷರ ಅಮ್ಮನ ವಿರುದ್ಧ ಹರಿಹಾಯ್ದಳು.
ಸಾಕು ನಿಲ್ಸಮ್ಮ.
ಮನೆಗೆ ಬಂದಾಗ ನೆಮ್ಮದಿಯಿಂದ ಇರೋದಕ್ಕೆ ಬಿಡ್ಲಿಲ್ಲ.
ಮೈಸೂರಿಗೆ ಬಂದ ನಂತರ ಇಲ್ಲಿ ಕೂಡ ನೆಮ್ಮದಿಯಾಗಿರೋದಕ್ಕೆ ಬಿಡ್ತಾ ಇಲ್ಲ.
ನಾನಂತು ಮನೆಗೆ ಇನ್ನು ಕಾಲಿಡೊದೇ ಇಲ್ಲ.
ನೀವು ನಿಖಿಲ್‌ನ ಕರ್ಕೊಂಡು ಮೈಸೂರಿಗೆ ಬಂದ್ರೆ ನಂದೇನು ಅಭ್ಯಂತರ ಇಲ್ಲ.
ಅವನ ಜೊತೆ ನಿಮ್ಗೂ ಕೂಡ ಇಲ್ಲಿ ಮಂಗಳಾರತಿ ಎತ್ತಿ ಕಳುಹಿಸ್ತೇನೆ.
ಮದ್ವೆ ಆಗೋದಕ್ಕೆ ಪ್ರಪಂಚದಲ್ಲಿ ಎಲ್ಲಿಯೂ ಕೂಡ ಅವನಿಗೆ ಹೆಣ್ಣು ಸಿಗ್ಲಿಲ್ವ್ವ?
ನನ್ನ ಹಿಂದೆ ಯಾಕೆ ಗಂಟು ಬಿದ್ದಿದ್ದಾನೆ?
ನಿಮ್ಗಾದ್ರು ಸ್ವಲ್ಪ ಬುದ್ಧಿ ಬೇಡ್ವ?
ನಿಖಿಲ್ ಏನೋ ಹೇಳಿದ ಅಂದ ಮಾತ್ರಕ್ಕೆ ಅವನ ಮಾತಿಗೆ ಕೋಲೆಬಸವನಂತೆ ತಲೆ ಅಲ್ಲಾಡಿಸಿ ಬಿಟ್ರಲ್ಲ?
ನಾಚಿಕೆ ಆಗ್ತಾ ಇಲ್ವ ನಿಮ್ಗೆ?
ಎಲ್ಲಾ ನನ್ನ ಹಣೆ ಬರಹ ಎಂದು ತಲೆ ಚಚ್ಚಿಕೊಂಡಳು.
ಮಗಳೊಂದಿಗೆ ಮಾತು ಮುಂದುವರೆಸೋದು ಲೀಲಾವತಿಗೆ ಸರಿ ಕಾಣದೆ ಫೋನ್ ಇಟ್ಟರು.
ಹೆಣ್ಣು ಮಕ್ಕಳನ್ನ ಹಡೆದರೆ ಎಷ್ಟೊಂದು ಕಷ್ಟ ಅನುಭವಿಸಬೇಕೂಂತ ಈಗ ಅರ್ಥ ಆಗ್ತಾ ಇದೆ.
ಗಂಡು ಮಕ್ಕಳು ಹೇಗೆ ನಡ್ಕೊಂಡ್ರೂ ಸಮಾಜ ಏನೂ ಪ್ರಶ್ನೆ ಮಾಡೋದಿಲ್ಲ.
ಆದ್ರೆ ಒಂದು ಹೆಣ್ಣು ದಾರಿ ತಪ್ಪಿದಳು ಅಂದ್ರೆ ಆ ಅಪವಾದವನ್ನು ಅವಳ ಜೊತೆಗೆ ಹೆತ್ತವರ ಮೇಲೂ ಸಮಾಜ ಹೊರಿಸಿ ಬಿಡುತ್ತದೆ.
ಅಂತಹ ಒಂದು ಅಪವಾದ ನಮ್ಮ ಮೇಲೆ ಹೊರಿಸದಿದ್ರೆ ಅವಳಿಗೆ ನೆಮ್ಮದಿ ಸಿಗೋ ಹಾಗೆ ಕಾಣ್ತಾ ಇಲ್ಲ ಎಂದು ಗೊಣಗಿಕೊಂಡು ಮನೆಯಂಗಳದಲ್ಲಿ ನಿಂತಿದ್ದ ಗಂಡನ ಕಡೆಗೆ ತೆರಳಿ ರೀ…, ಮಗಳ ವಿಷಯ ಬಿಟ್ಟಾಕಿ.
ಅವಳು ಸರಿದಾರಿಗೆ ಬರೋ ಲಕ್ಷಣ ಕಾಣ್ತಾ ಇಲ್ಲ.
ನಮ್ಮ ಪಾಲಿಗೆ ಮಗಳು ಸತ್ತು ಹೋದ್ಲು ಅಂಥ ತಿಳ್ಕೊಂಡು ಬದುಕುವ.
ಇನ್ನು ಅವಳ ದಾರಿ ಅವಳಿಗೆ, ನಮ್ಮ ದಾರಿ ನಮ್ಗೆ.
ಎಷ್ಟೂಂತ ಬುದ್ಧಿ ಹೇಳ್ಲಿಕ್ಕೆ ಸಾಧ್ಯ?
ಒಂದು ಮಾತಿಗೂ ಕೂಡ ಬೆಲೆ ಕೊಡ್ತಾ ಇಲ್ಲ.
ಒಂದು ಹೇಳಿದ್ರೆ ಅದಕ್ಕೆ ಎರಡು ಸೇರಿಸಿಕೊಂಡು ಹೇಳ್ತಾಳೆ.
ಪ್ರತಿಯೊಂದು ಮತಿಗೂ ಎದುರು ಮಾತಾಡದಿದ್ರೆ ಅವಳಿಗೆ ನೆಮ್ಮದಿ ಇಲ್ಲ.
ಅವಳು ನಮ್ಮ ನಿರೀಕ್ಷೆಗೂ ಮೀರಿ ಬೆಳೆದು ಬಿಟ್ಟಿದ್ದಾಳೆ.
ನಾಳೆ ದಿನ ನಂದಕುಮಾರ್‌ಗೆ ಏನೋ ಸುಳ್ಳು ಹೇಳಿ ಮದ್ವೆ ಆಗದಂತೆ ಮಾಡ್ಬೊಹುದು.
ಆದ್ರೆ ಅದೇ ಕೊನೆ ಅಲ್ವಲ್ಲ?
ಅವಳು ಇರೋ ತನಕ ಸಂಬಂಧ ಬೆಳೆಸೋದಕ್ಕೆ ಇನ್ನೊಂದಷ್ಟು ಜನ ಬರ್ತಾರೆ.
ಅವರಿಗೆಲ್ಲ ಏನೂಂತ ಉತ್ತರ ಕೊಡೋದು?
ಮಗಳು ತಳೆದಿರುವ ನಿಲುವಿನ ಬಗ್ಗೆ ಯೋಚಿಸಿ ಕಣ್ಣೀರು ಸುರಿಸಿದರು.
ಸಮಾಧಾನ ಮಾಡ್ಕೋ.
ಏನ್ಮಾಡ್ಲಿಕ್ಕೆ ಆಗುತ್ತೆ ಹೇಳು?
ಮುಂದಿನ ತಿಂಗಳು ಮನೆಗೆ ಬರೋದಕ್ಕೆ ಹೇಳಿದ್ಯಲ್ಲ.
ಅವಳು ಬಂದೇ ಬರ್ತಾಳೆ.
ಬರದೆ ಇದ್ರೆ ನಾನೇ ಹೋಗಿ ಎಳ್ಕೊಂಡು ಬರ್ತಿನಿ.
ಸಾಕು ಇನ್ನು ಅವಳು ನೌಕರಿ ಮಾಡಿದ್ದು.
ಅವಳಿಗೆ ಇಷ್ಟ ಇಲ್ದೆ ಇದ್ರೂ ನಾವು ಇಷ್ಟಪಡೋ ಹುಡುಗನೊಂದಿಗೆ ಮದ್ವೆ ಮಾಡಿಸಿಬಿಡುವ.
ನೀನೇನು ಚಿಂತೆ ಮಾಡ್ಕೋ ಬೇಡ.
ಮದ್ವೆಗೆ ಪ್ರಾರಂಭದಲ್ಲಿ ವಿರೋಧಿಸ್ತಾಳೆ.
ಒಂದೆರಡು ಸರಿಯಾಗಿ ಬಾರಿಸಿ ಮದ್ವೆ ಮಾಡಿಸಿದ್ರೆ ಆಯ್ತು.
ಮದುವೆಯಾದ ನಂತರ ಪರಿಸ್ಥಿತಿಗೆ ಹೊಂದಿಕೊಂಡು ಜೀವನ ನಡೆಸ್ತಾಳೆ.
ಅದು ಹೆಣ್ಣಿನ ಸಹಜ ಗುಣ.
ಹೆಣ್ಣಿಗೆ ಎಲ್ಲವನ್ನೂ ಮರೆತು ಬದುಕುವ ಶಕ್ತಿ ಇದೆ.
ಮಗಳ ವಿಷಯದಲ್ಲಿ ಯೋಚ್ನೆ ಮಾಡ್ಕೊಂಡು ಆರೋಗ್ಯ ಹಾಳು ಮಾಡ್ಕೋಬೇಡ.
ಮಗಳ ಮದ್ವೆ ಜವಾಬ್ದಾರಿ ನನ್ಗೆ ಬಿಡು ಲೀಲಾವತಿಯನ್ನು ಸಂತೈಸಿದರು.
ಮಗಳ ವಿಷಯದಲ್ಲಿ ಸಾಕಷ್ಟು ಹೊತ್ತು ಏಕಾಂತದಲ್ಲಿ ಕುಳಿತು ಆಲೋಚಿಸಿದ ಬಳಿಕ ಅಂತಿಮವಾಗಿ ‘ಅಕ್ಷರ ಒಪ್ಪಿದರೂ ಒಪ್ಪದೆ ಇದ್ರೂ ಮದ್ವೆ ನಡೆಸೋದು ನಿಶ್ಚಿತ.
ಆಕೆ ಎಷ್ಟು ನೊಂದುಕೊಂಡರೂ ಚಿಂತೆ ಇಲ್ಲ ಎಂಬ ಕಠೋರ ನಿರ್ಧಾರಕ್ಕೆ ಬಂದರು.
ಅಕ್ಷರ ತೀವ್ರ ಆಂತಕಕ್ಕೆ ಸಿಲುಕಿಕೊಂಡಳು.
ತಲೆನೋವು ಸಹಿಸೋದಕ್ಕೆ ಸಾಧ್ಯವಾಗುತ್ತಿಲ್ಲವೆಂದು ಹೇಳಿ ಕಚೇರಿಯಿಂದ ಮೆಲ್ಲನೆ ಕಾಲ್ತೆಗೆದು ಹಾಸ್ಟೇಲ್ ಕಡೆಗೆ ನಡೆದಳು.
ಎಲ್ಲದಕ್ಕೂ ಒಂದ್ಸಲ ಅಭಿಮನ್ಯುವನ್ನು ಭೇಟಿಯಾಗಬೇಕು.
ಇಲ್ಲವಾದರೆ ತಲೆಕೆಟ್ಟು ಹೋಗ್ಬೊಹುದು.
ಇಷ್ಟು ದಿನ ಅಪ್ಪ ಹಾರಾಡ್ತಾ ಇದ್ರು, ಇದೀಗ ಅಮ್ಮ ಅಪ್ಪನೊಂದಿಗೆ ಸೇರ್ಕೊಂಡು ಹಾರಾಡೋದಕ್ಕೆ ಶುರು ಮಾಡಿದ್ದಾರೆ.
ಅಮೆರಿಕದ ಹುಡುಗ ಅಂದ್ರೆ ಏನಂದ್ಕೊಂಡಿದ್ದಾರೋ ಏನೋ?
ಅಮೆರಿಕದಲ್ಲಿ ಇರುವವರೆಲ್ಲ ಒಳ್ಳೆಯವರಾ?
ಅವರ ಜೊತೆ ಮದುವೆಯಾದರೆ ಯಾವುದೇ ಸಮಸ್ಯೆಗಳು ಎದುರಾಗೋದೇ ಇಲ್ವ?
ಅಮೆರಿಕಾದ ಹುಡುಗನ ಬಗ್ಗೆ ಹುಚ್ಚು ಕಲ್ಪನೆ ಮಾಡ್ಕೊಂಡಿದ್ದಾರೆ.
ಅಂತಃಕರಣದಲ್ಲಿ ಪ್ರೀತಿ, ವಿಶ್ವಾಸ ತುಂಬಿಕೊಂಡಿರುವ ಅಭಿಮನ್ಯುವಿನ ಮುಂದೆ ಅಮೆರಿಕಾದ ಹುಡುಗ ಯಾವ ಲೆಕ್ಕ?
ಅದನ್ನ ಎಷ್ಟು ಹೇಳಿದ್ರೂ ಅಪ್ಪ, ಅಮ್ಮ ಅರ್ಥ ಮಾಡ್ಕೊಳ್ತಾ ಇಲ್ವಲ್ಲ!?
ಕೋಣನ ಮುಂದೆ ಕಿನ್ನಾರಿ ನುಡಿಸಿದಂಗಾಯ್ತು.
ಇಂದು ಬಡವನಾದವನು ನಾಳೆ ದಿನ ಶ್ರೀಮಂತನಾಗಬಹುದು.
ಕೆಲವೊಂದು ತಪ್ಪು ಹೆಜ್ಜೆಗಳನ್ನಿಟ್ಟು ಶ್ರೀಮಂತ ದಿನ ಬೆಳಗಾಗುವುದರೊಳಗೆ ಬಡವನಾಗಬಹುದು.
ಅದನ್ನ ತಡೆಯೋದಕ್ಕೆ ಯಾರಿಂದ ಸಾಧ್ಯ ಇದೆ? ಅಂದುಕೊಂಡಳು.
 ದೇವರೇ ಏನೇ ಆದ್ರೂ ನಮ್ಮ ಪ್ರೀತಿಯನ್ನು ನೀನೇ ಕಾಯಬೇಕು.
ನನ್ನ ಹೃದಯದಲ್ಲಿ ಅನ್ಯ ಪುರುಷನ ಹೆಜ್ಜೆ ಗುರುತು ಕಾಣಲು ನನ್ಗೆ ಇಷ್ಟ ಇಲ್ಲ.
ಪ್ರೀತಿಯ ಎಲ್ಲಾ ಭಾರವನ್ನು ನಿನ್ನ ಮೇಲೆ ಹೊರಿಸುತ್ತಿದ್ದೇನೆ.
ಇಲ್ಲಿ ತನ್ಕ ಎಲ್ಲವನ್ನು ಸುಗಮವಾಗಿ ನಡೆಸಿಕೊಟ್ಟಿದ್ದೀಯ.
ಮುಂದೆ ಕೂಡ ಯಾವುದೇ ಅಡೆತಡೆ ಇಲ್ಲದೆ ಮುನ್ನಡೆಸು ದೇವ ಎಂದು ದೇವರ ಮುಂದೆ ಬೇಡಿಕೆ ಪಟ್ಟಿ ಸಲ್ಲಿಸಿದಳು.
ಒಂದರ್ಧ ತಾಸು ದೇವರ ಫೋಟೋದ ಎದುರು ದೇವರ ನಾಮಸ್ಮರಣೆಯಲ್ಲಿ ತಲ್ಲೀನಳಾದ ಅಕ್ಷರಳ ಕಣ್ಗಳಿಂದ ಕಣ್ಣೀರು ಹರಿಯಲು ಪ್ರಾರಂಭಿಸಿತು.
ನಾನೇನು ಪಾಪ ಮಾಡಿದೆ?
ನಾನ್ಯಾರಿಗೆ ಕೇಡು ಬಯಸಿದೆ?
ನನ್ಗೆ ಏಕಾಗಿ ಈ ಶಿಕ್ಷೆ?
ಅಭಿಮನ್ಯುವನ್ನು ತೊರೆದು ಜೀವನ ನಡೆಸುವ ಶಕ್ತಿ ನನ್ನಲ್ಲಿಲ್ಲ.
ಮನಸ್ಸು ಒಬ್ಬನಿಗೆ ಕೊಟ್ಟು ದೇಹ ಮತ್ತೊಬ್ಬನಿಗೆ ಒಪ್ಪಿಸುವುದಕ್ಕಿಂತ ಅಸಹ್ಯವಾದ ಬಾಳು ಮತ್ತೊಂದಿಲ್ಲ.
ಖಂಡಿತ ನನ್ಗೆ ಅಂತಹ ಒಂದು ಬದುಕು ನೀಡ್ಬೇಡ.
ನೀಡಿದರೆ ನಿನ್ಮೇಲಾಣೆ.
ನಾನು ಖಂಡಿತ ಬದುಕಿರೋದಿಲ್ಲ.
ಅಭಿಮನ್ಯುವಿನಿಂದ ನನ್ನ ದೂರ ಮಾಡಿದ್ರೆ ಇನ್ನೆಂದಿಗೂ ನನ್ನ ಕೈಗಳಿಂದ ನಿನ್ಗೆ ಪೂಜೆ ಸಲ್ಲಿಸೋದಿಲ್ಲ ಎಂದು ಶಪಥ ಮಾಡಿ ಮೇಲೆದ್ದು ಅಭಿಮನ್ಯುವಿಗೆ ದೂರವಾಣಿ ಕರೆ ಮಾಡಿದಳು.
ಅಭಿ, ನಾನು ನಿನ್ನೊಂದಿಗೆ ಮಾತಾಡೋ ಅರ್ಹತೆ ಕಳ್ಕೊಂಡ್ಬಿಟ್ಟೆ ಕಣೋ.
ನಾನೆಂತ ಪಾಪಿ ಅಂತ ನನ್ಗೆ ಈಗ ಅನ್ನಿಸ್ತಾ ಇದೆ.
ನಮ್ಮಿಬ್ಬರನ್ನ ಒಂದಾಗಲು ಮನೆಯಲ್ಲಿ ಬಿಡ್ತಾ ಇಲ್ಲ.
ದಿನಾ ಕಿರುಕುಳನೇ ಆಗೋಯ್ತು.
ಜೀವನದಲ್ಲಿ ನೆಮ್ಮದಿ ಅನ್ನೋದೇ ಹೊರಟು ಹೋಗಿದೆ.
ನನ್ನ ನೋಡೋದಕ್ಕೆ ಹುಡುಗನ ಕಡೆಯವರು ಮನೆಗೆ ಬಂದಿದ್ರಂತೆ.
ಆದಷ್ಟು ಬೇಗ ಮದ್ವೆ ಮಾಡಿಸಿ ಬಿಡುವ ಆತುರದಲ್ಲಿದ್ದಾರೆ.
ನನ್ಗೇನು ತೋಚುತ್ತಿಲ್ಲ.
ಆದಷ್ಟು ಬೇಗ ನನ್ನ ಎಲ್ಲಿಗಾದ್ರು ಕರ್ಕೊಂಡು ಹೋಗು.
ನನ್ಗಂತೂ ಇಲ್ಲಿ ಇರೋದಕ್ಕೆ ಸಾಧ್ಯವಾಗ್ತಾ ಇಲ್ಲ.
ಯಾರೂ ಪರಿಚಯ ಇಲ್ಲದ ಊರಿಗೆ ಹೊರಟು ಹೋಗುವ.
ಅಲ್ಲಿ ಯಾವುದೇ ಭಯ, ಆತಂಕ ಇರೋದಿಲ್ಲ.
ಎಷ್ಟು ದಿನಾಂತ ಭಯದ ನೆರಳಿನಲ್ಲಿ ಬದುಕು ನಡೆಸೋದಕ್ಕೆ ಸಾಧ್ಯ ಹೇಳು?
ನಾಳೆನೇ ಮೈಸೂರಿಗೆ ಹೊರಟು ಬಾ.
ಇಲ್ದಿದ್ರೆ ನಾನು ಖಂಡಿತ ಬದುಕಿರೋದಿಲ್ಲ.
ಆತಂಕದ ಅಡವಿಯಲ್ಲಿ ಸಿಲುಕಿ ಕಣ್ಣೀರು ಸುರಿಸುತ್ತಾ ಹೊರ ಬರಲು ದಾರಿ ಕಾಣದೆ ತೊಳಲಾಡಲು ಪ್ರಾರಂಭಿಸಿದಳು.
ಬೆಳದಿಂಗಳಿನಿಂದ ಬೆಳಗುತ್ತಿದ್ದ ಪ್ರೀತಿಯ ಸಾಮ್ರಾಜ್ಯದಲ್ಲಿ ಕಾರ್ಮೋಡ ಕವಿದುಕೊಳ್ಳಲು ಪ್ರಾರಂಭಿಸಿತು.
ಪ್ರೀತಿಯ ಮೇಲೆ ಕವಿದ ಕಾರಿರುಳು ಸರಿಯುವುದಾರೂ ಏಂದು?
ಉತ್ತರ ಇಬ್ಬರ ಬಳಿ ಇಲ್ಲ.
ಅಕ್ಷರ ಆಡಿದ ಮಾತುಕೇಳಿ ಅಭಿಮನ್ಯುವಿಗೆ ದಿಕ್ಕೇ ತೋಚದಂತಾಯಿತು.
ಪ್ರೀತಿ ತುಂಬಿತುಳುಕುತ್ತಿದ್ದ ಮನದಂಗಳದಲ್ಲಿ ಮೌನವೀಣೆ ಮೀಟಲಾರಂಬಿಸಿತು.
ಇಂತಹ ಸಂದರ್ಭದಲ್ಲಿ ಮಾತು ಹುಟ್ಟುವುದಾದರೂ ಹೇಗೆ?
ಅಭಿಮನ್ಯುವಿಗೆ ಏನು ಹೇಳಬೇಕೆಂದು ತೋಚದಾಯಿತು.
ಅಭಿಮನ್ಯುವಿನ ಮೌನ ಆಕೆಯನ್ನು ಮತ್ತಷ್ಟು ಆತಂಕಕ್ಕೀಡು ಮಾಡಿತು.
ಅಭಿ, ನಾನು ಮಾತಾಡ್ತನೇ ಇದ್ದೀನಿ.
ನೀನು ಮಾತ್ರ ಮೌನವಾಗಿದ್ದಿಯಲ್ಲ?
ಏನಾದ್ರು ಮಾತಾಡೋ.
ಸಮಸ್ಯೆಗೆ ಒಂದು ಪರಿಹಾರ ಕಂಡುಕೊಳ್ಳುವ.
ನನ್ಗಂತೂ ಜೀವನವನ್ನ ಇಲ್ಲಿಗೇ ಕೊನೆಗಾಣಿಸಿಬಿಡುವ ಅನ್ನಿಸ್ತಾ ಇದೆ.
ಒಂದ್ವೇಳೆ ನಾವಿಬ್ರು ಒಂದಾಗುವುದಕ್ಕೆ ಸಾಧ್ಯವಾಗದೆ ಇದ್ರೆ ಬದುಕನ್ನು ಕೊನೆಗಾಣಿಸುವುದೇ ಒಳ್ಳೆಯ ಮಾರ್ಗ ಅನ್ನಿಸ್ತಾ ಇದೆ.
ಮಾತಾಡು ಅಭಿ, ಅದೇ ಒಳ್ಳೆ ದಾರಿಯಲ್ವ?
ಬಿಕ್ಕಳಿಸಿ ಅಳಲು ಪ್ರಾರಂಭಿಸಿದಳು.
ಎಲ್ಲಾ ಘಟನೆಗಳು ನಿರೀಕ್ಷಿತವೇ.
ಆದರೆ, ಇಷ್ಟೊಂದು ಬೇಗ ಬಂದು ಬಿಡುತ್ತದೆ ಎಂದು ಅಭಿಮನ್ಯು ಎಣಿಸಿರಲಿಲ್ಲ.
ಪ್ರೀತಿಯ ಸ್ವಚ್ಛಂದ ವಿಹಾರ ಬಹುತೇಕ ಮುಕ್ತಾಯಗೊಂಡಿತು.
ಇನ್ನು ಕಲ್ಲುಮುಳ್ಳಿನ ಹಾದಿಯಲ್ಲಿ ಮುನ್ನಡೆಯೋದು ಅನಿವಾರ್ಯ ಅಂದುಕೊಂಡ ಅಭಿಮನ್ಯು ಆಕೆಯನ್ನು ಸಂತೈಸಲು ಮುಂದಾದ.
ಈಗ ಅತ್ತು ಏನು ಸುಖ ಹೇಳು?
ಎಲ್ಲಾ ಸಮಸ್ಯೆಗಳಿಗೂ ಒಂದು ಪರಿಹಾರ ಇದ್ದೇ ಇದೆ.
ನಾನು ಮೊದ್ಲೇ ಹೇಳಿಲಿಲ್ವ?
ನಿಮ್ಮ ಮನೆಯಲ್ಲಿ ನಮ್ಮಿಬ್ರ ಪ್ರೀತಿಯನ್ನ ಸ್ವೀಕಾರ ಮಾಡೋಲ್ಲಾಂಥ.
ಆದರೆ, ನಿನ್ಗೆ ಆಗ ಅದು ತಮಾಷೆಯ ಮಾತಾಗಿತ್ತು.
ಪ್ರೀತಿ ಅಂದ ಮೇಲೆ ವಿರೋಧ ಕೂಡ ಇರ್ಲೇ ಬೇಕು.
ಸಾಮಾನ್ಯವಾಗಿ ಯಾವ ತಂದೆ, ತಾಯಿಯೂ ಕೂಡ ಪ್ರೀತಿಯನ್ನ ಸ್ವೀಕಾರ ಮಾಡಿಕೊಳ್ಳುವ ಮನಸ್ಸು ಮಾಡೋದಿಲ್ಲ.
ಒಂದ್ವೇಳೆ ನಾವಿಬ್ರು ಮದ್ವೆಯಾಗಿ ನಮಗೊಂದು ಹೆಣ್ಣು ಮಗು ಜನಿಸಿ ಆ ಮಗು ಬೆಳೆದು ದೊಡ್ಡವಳಾದ ನಂತರ ಪ್ರೇಮ ವಿವಾಹ ಮಾಡಿಕೊಳ್ಳಲು ಮುಂದಾದರೆ ಖಂಡಿತವಾಗಿಯೂ ಆ ಪ್ರೀತಿಯನ್ನು ನಾವು ವಿರೋಧಿಸುತ್ತೇವೆ.
ಕಾರಣವಿಷ್ಟೆ, ಮಗಳ ಭವಿಷ್ಯ ಎಲ್ಲಿ ಹಾಳಾಗಿ ಹೋಗುತ್ತದೆಯೋ ಎಂಬ ಭಯ.
ಆ ಭಯ ಎಲ್ಲಾ ತಂದೆ, ತಾಯಂದಿರಲ್ಲೂ ಇದ್ದೇ ಇರುತ್ತೆ.
ನಮ್ಮ ಮದ್ವೆಗೆ ನಿನ್ನ ಅಪ್ಪ, ಅಮ್ಮ ವಿರೋಧ ಮಾಡ್ತಾ ಇದ್ದಾರೆ ಅಂದ ಮಾತ್ರಕ್ಕೆ ನಾವೇಕೆ ಚಿಂತೆ ಮಾಡ್ಬೇಕು.
ಸೂಕ್ತ ಸಮಯದಲ್ಲಿ ಇಬ್ಬರು ಮದ್ವೆಯಾಗುವ.
ನೀನು ಅದರ ಬಗ್ಗೆ ತಲೆ ಕೆಡಿಸಿಕೊಳ್ಬೇಡ.
ಪ್ರೀತಿಯ ಹಾದಿ ಎಷ್ಟೊಂದು ದುರ್ಗಮ ಅನ್ನಿಸತೊಡಗಿತು.
ಯೋಚಿಸಿದಷ್ಟು ಪ್ರಶ್ನೆಗಳೇ ಎದುರಿಗೆ ಬಂದು ಕುಳಿತುಕೊಳ್ಳಲು ಪ್ರಾರಂಭಿಸಿತು.
ಆ ಪ್ರಶ್ನೆಗಳು ಒಂದೊಂದಾಗಿ ಮನಸ್ಸನ್ನು ಹಿಂಡಿಹಿಪ್ಪೆ ಮಾಡಿ ಹಾಕಲು ಪ್ರಾರಂಭಿಸಿತು.
ಆದರೆ, ಆ ನೋವಿ ಲ್ಲಿಯೂ ಕೂಡ ಒಂದು ನಲಿವು ಅಡಗಿ ಕುಳಿತ್ತಿದೆ.
ವಿವಾಹ ಎಂಬ ಬಂಧನದಿಂದ ಮಾತ್ರ ಆ ನಲಿವು ಪಡೆದುಕೊಳ್ಳಲು ಸಾಧ್ಯವೆಂಬುದು ಇಬ್ಬರ ಅರಿವಿಗೆ ಬಂದಿತು.
ಅದೊಂದೇ ಮುಂದೆ ಉಳಿದಿರುವ ಏಕೈಕ ಮಾರ್ಗ.
ಆದರೆ ಆ ಹಾದಿ ಅಷ್ಟೊಂದು ಸುಗಮವಾಗಿಲ್ಲ ಎಂಬ ಅರಿವೂ ಕೂಡ ಅವರಿಬ್ಬರಲ್ಲಿತ್ತು.
ಎಲ್ಲರ ವಿರೋಧ ಕಟ್ಟಿಕೊಂಡು ಮದುವೆಯಾಗಿ ಬಿಡಬಹುದು.
ಆದರೆ, ವಿಚಾರ ಅದಲ್ಲ.
ವಿವಾಹವಾದ ನಂತರ ಶ್ರೀಮಂತ ಸಮಾಜ ನಮ್ಮನ್ನು ನೆಮ್ಮದಿಯಿಂದ ಬದುಕು ನಡೆಸಲು ಬಿಡುತ್ತದಾ?
ಎಂಬ ಪ್ರಶ್ನೆ ಅವರಿಬ್ಬರನ್ನು ಬಹುವಾಗಿ ಕಾಡಿತು.
ಎಲ್ಲಾ ಆತಂಕಗಳ ನಡುವೆಯೂ ವಿವಾಹ ಬಂಧನದಲ್ಲಿ ಬಂಧಿಯಾಗಬೇಕೆಂದು ಇಬ್ಬರು ಮನದಲ್ಲಿಯೇ ಅಂದುಕೊಂಡರು.
ನನಗ್ಯಾಕೋ ಭಯ ಆಗ್ತಾ ಇದೆ ಅಭಿ.
ಎಲ್ಲಿ ನಿನ್ನ ಕಳೆದುಕೊಳ್ಳುತ್ತೇನೋ ಅಂತ ಭಯ ಆಗ್ತಾ ಇದೆ.
ಅಪ್ಪ, ಅಮ್ಮ ಇಷ್ಟೊಂದು ಕಠೋರವಾಗಿ ನಡೆದುಕೊಳ್ಳುತ್ತಾರೆ ಅಂತ ಕನಸ್ಸು ಮನಸ್ಸಿನಲ್ಲಿಯೂ ಅಂದುಕೊಂಡಿರಲಿಲ್ಲ.
ಅವರ ಸ್ವಾರ್ಥ ಸಾಧನೆಗೋಸ್ಕರ ನನ್ನ ಬದುಕನ್ನೇ ಬಲಿತೆಗೆದುಕೊಳ್ಳೋದಕ್ಕೆ ನೋಡ್ತಾ ಇದ್ದಾರೆ.
ಅವರಿಬ್ಬರಿಗೆ ನಾನು ಹಾಳಾಗಿ ಹೋದರೂ ಚಿಂತೆ ಇಲ್ಲ.
ಆದರೆ, ಅವರು ಮಾತ್ರ ಸುಖವಾಗಿರಬೇಕು.
ಅಷ್ಟೇ ಅವರ ಆಸೆ, ಆಕಾಂಕ್ಷೆ ಅದಕ್ಕೆ ಇಷ್ಟೆಲ್ಲ ರಾದ್ಧಾಂತ ಮಾಡ್ತಾ ಇದ್ದಾರೆ.
ಶ್ರೀಮಂತ ಹುಡುಗನೊಂದಿಗೆ ಮದ್ವೆ ಮಾಡಿಸಿ ಅದೇನು ಸಾಧಿಸಬೇಕೂಂತ ಹೊರಟ್ಟಿದ್ದಾರೋ!?
ನನ್ಗಂತೂ ಗೊತ್ತಾಗ್ತಾ ಇಲ್ಲ.
ಎಷ್ಟೇ ಹೇಳಿದರೂ ಅರ್ಥಮಾಡಿಕೊಳ್ಳುವ ಸ್ಥಿತಿಯಲ್ಲಿ ಅವರಿಲ್ಲ.
ಒಂದೊಂದು ಸಲ ಸತ್ತು ಬಿಡುವ ಅನ್ನಿಸ್ತದೆ.
ನನ್ಗೆ ಈ ಕ್ಷಣದಲ್ಲಿಯೂ ಕೂಡ ಹಾಗೆ ಅನ್ನಿಸ್ತಾ ಇದೆ.
ಆ ಹಾದಿಯನ್ನೇ ತುಳಿದು ಬಿಡುವ ಅಭಿ, ಸಾಕಿನ್ನು ಈ ಬದುಕು.
ದುಃಖದ ಬದುಕಿಗೆ ಮಂಗಳ ಹಾಡಿ ಬಿಡುವ.
ಎಷ್ಟು ದಿನಾಂತ ನೋವನ್ನೆಲ್ಲ ನುಂಗಿಕೊಂಡು ಬದುಕೋದಕ್ಕೆ ಸಾಧ್ಯ ಹೇಳು?
ನಾವು ಸತ್ತ ನಂತರ ಅವರು ನೆಮ್ಮದಿಯ ಜೀವನ ನಡೆಸಲಿ.
ನೀನು ಅದಕ್ಕೆ ಗಟ್ಟಿ ಮನಸ್ಸು ಮಾಡ್ಬೇಕು.
ಸಾವಿನ ಕಡೆಗೆ ಆಕೆಯ ಒಲವು ಮತ್ತಷ್ಟು ಬಲಗೊಳ್ಳುತ್ತಾ ಸಾಗುತ್ತಿರುವುದನ್ನು ಕಂಡು ಅಭಿಮನ್ಯು ಕಂಗಾಲಾದ.
ಆವೇಶ ಭರಿತಳಾಗಿ ಏನೇನೋ ಮಾತಾಡುತ್ತಿದ್ದಾಳೆಂದು ಪ್ರಾರಂಭದಲ್ಲಿ ಅಂದುಕೊಂಡಿದ್ದ.
ಆದರೆ, ಇದೀಗ ಅದೇ ವಿಚಾರವನ್ನು ಪದೇ ಪದೇ ಮುಂದಿಡುತ್ತಿದ್ದಾಳೆ.
ಅಕ್ಷರ ಎಲ್ಲಾದರು ಆತ್ಮಹತ್ಯೆಯ ಹಾದಿ ತುಳಿದುಬಿಡುತ್ತಾಳೋ ಏನೋ?
ಎಂಬ ಆತಂಕ ಕವಿದುಕೊಳ್ಳಲು ಪ್ರಾರಂಭಿಸಿತು.
ಆಕೆ ಸತ್ತು ಹೋದರೆ ನಾನು ಬದುಕಿದ್ದೇನು ಪ್ರಯೋಜನ? ಅನ್ನಿಸಿತು. 
ಎಲ್ಲರ ಜೀವನದಲ್ಲಿ ಉತ್ಸಾಹ ತುಂಬುತ್ತಿದ್ದ ಅಕ್ಷರ ಇಂದು ಜೀವನವನ್ನೇ ಕೊನೆಗಾಣಿಸಿಕೊಳ್ಳಲು ತುದಿಗಾಲಲ್ಲಿ ನಿಂತಿದ್ದಾಳೆ.
ಆಕೆಯ ಮನದಲ್ಲಿ ಅದೆಷ್ಟು ಯಾತನೆಗಳು ತುಂಬಿಕೊಂಡಿರಬಹುದು?
ಇಂತಹ ಒಂದು ಕಠೋರ ಹಾದಿಯ ಕಡೆಗೆ ಆಲೋಚಿಸಲು?
ಪ್ರೀತಿಗಾಗಿ ಆತ್ಮಹತ್ಯೆಯ ಹಾದಿ ತುಳಿಯಬೇಕ!?
ಆತ್ಮಹತ್ಯೆಗೆ ತಯಾರಾಗುವಷ್ಟು ಧೈರ್ಯವನ್ನು ಪ್ರೀತಿಯಲ್ಲಿ ಜಯಿಸೋದಕ್ಕೆ ವಿನಿಯೋಗಿಸಿದರೆ ಉತ್ತಮ ಬದುಕು ಕಂಡುಕೊಳ್ಳಬಹುದುಲ್ವ?
ಅಷ್ಟಕ್ಕೂ ತನ್ನಿಂದ ಆತ್ಮಹತ್ಯೆ ಮಾಡಿಕೊಳ್ಳೋದಕ್ಕೆ ಸಾಧ್ಯವಿದೆಯಾ?
ಖಂಡಿತ ಇಲ್ಲ.
ಬದುಕಲೇ ಬೇಕು.
ನನಗೋಸ್ಕರ ಅಲ್ಲದಿದ್ದರೂ ನನ್ನ ಅಮ್ಮನಿಗೋಸ್ಕರ.
ನನಗೋಸ್ಕರ ಆಕೆ ಜೀವನದಲ್ಲಿ ಏನೆಲ್ಲ ಕಷ್ಟ ಅನುಭವಿಸಲಿಲ್ಲ.
ಆಕೆಯನ್ನು ಬದುಕಿನ ಕೊನೆಯ ಘಟ್ಟದಲ್ಲಿ ಸಂತೋಷದಲ್ಲಿಡಬೇಕಾದದ್ದು ನನ್ನ ಧರ್ಮವಲ್ಲವೇ?
ಒಂದುವೇಳೆ ಅಕ್ಷರ ಆತ್ಮಹತ್ಯೆ ಮಾಡಿಕೊಂಡರೆ ಅವರ ಅಪ್ಪ, ಅಮ್ಮನಿಗೆ ನಷ್ಟವೇನು ಇಲ್ಲ.
ಸಾಕಷ್ಟು ಸಂಪತ್ತು ಕೂಡಿಟ್ಟುಕೊಂಡಿದ್ದಾರೆ.
ಇನ್ನೇನಿದ್ದರೂ ಮಗಳನ್ನು ಕಳೆದುಕೊಂಡ ಚಿಂತೆ ಮಾತ್ರ ಕಾಡಬಹುದು.
ಒಂದ್ವೇಳೆ ನಾನು ಸತ್ತು ಹೋದರೆ ಅಮ್ಮ ಬದುಕಿರೋದಕ್ಕೆ ಸಾಧ್ಯ ಇಲ್ಲ.
ಅಮ್ಮನಿಗೆ ನಾನೊಬ್ಬನೇ ಆಸರೆ.
ನನ್ನ ಕಳೆದುಕೊಂಡರೆ ಆಕೆಗೆ ಯಾರು ದಿಕ್ಕು? ಅಂದುಕೊಂಡ. 
ಅಕ್ಷರ, ಸಾಯುವಂತ ಅನಿವಾರ್ಯತೆ ನಿರ್ಮಾಣವಾಗಿದೆಯಾ?
ಅಥವಾ ಅಂತಹ ಒಂದು ಅನಿವಾರ್ಯತೆಯನ್ನ ನಾವೇ ಸೃಷ್ಟಿ ಮಾಡಿಕೊಳ್ತಾ ಇದ್ದೇವಾ?
ಸತ್ತರೆ ಎಲ್ಲಾ ಸಮಸ್ಯೆಗಳಿಗೆ ಪರಿಹಾರ ಸಿಗೋದಿಲ್ಲ.
ಒಂದು ಉತ್ತಮ ಬದುಕಿಗೋಸ್ಕರ ಹೋರಾಟ ನಡೆಸೋಣ.
ಸ್ವಲ್ಪ ಕಷ್ಟ ಅನ್ನಿಸ್ಬೊಹುದು.
ಕಷ್ಟಪಟ್ಟರೆ ಮುಂದೆ ಸುಖ ನಮಗಾಗಿ ಕಾದು ಕುಳಿತ್ತಿರುತ್ತದೆ.
ಆ ಹಾದಿಯಲ್ಲಿ ಮುನ್ನಡೆಯಬೇಕೇ ವಿನಃ ಆತ್ಮಹತ್ಯೆಯ ಹಾದಿ ಕಡೆಗಲ್ಲ.
ಯಾಕಾಗಿ ಇಷ್ಟೊಂದು ದುಃಖ ಪಡ್ತಾ ಇದ್ದೀಯ?
ಎಲ್ಲದಕ್ಕೂ ತಾಳ್ಮೆ ಮುಖ್ಯ.
ನೀನೇನು ಚಿಂತೆ ಮಾಡ್ಕೋಬೇಡ.
ನಾಳೆನೇ ನಾನು ಮೈಸೂರಿಗೆ ಹೊರಟು ಬರ್ತೇನೆ.
ಅಲ್ಲೇ ಕೂತು ಎಲ್ಲಾ ಮಾತಾಡುವ ಆಕೆಯಲ್ಲಿ ಭರವಸೆ ತುಂಬುವ ಮಾತುಗಳ್ನಾಡಿದ.
ಅಭಿಮನ್ಯು ನಿಗದಿತ ಸಮಯಕ್ಕಿಂತ ಮೊದಲೇ ಅಂಗಡಿಯ ಬಾಗಿಲೆಳೆದು ಮನೆಯ ಹಾದಿ ತುಳಿದ.
ಮನೆಗೆ ಪ್ರವೇಶಿಸಿ ಅಮ್ಮನೊಂದಿಗೆ ಗಂಟೆಗಟ್ಟಲೇ ಹರಟೆ ಹೊಡೆಯುತ್ತಿದ್ದ ಅಭಿಮನ್ಯುವಿಗೆ ಇಂದು ಅಮ್ಮನೊಂದಿಗೆ ಮಾತಾಡಬೇಕೆಂದು ಅನ್ನಿಸಲಿಲ್ಲ.
ಮನದೊಳಗೆ ತುಂಬ ಪ್ರೀತಿಯ ಮುಂದಿನ ಭವಿಷ್ಯದ ಚಿಂತೆ ತುಂಬಿಕೊಂಡಿತ್ತು.
ಮಗನ ಮೌನ ಕಂಡು ವಾತ್ಸಲ್ಯಳಿಗೆ ಎಲ್ಲವೂ ಮನದಟ್ಟಾಗಿ ಹೋಯಿತು.
ಕೆಲವು ಗಂಟೆಗಳ ಹಿಂದಷ್ಟೇ ರಾಜಶೇಖರ್ ಮನೆ ತನಕ ಬಂದು ಹೋಗಿದ್ದರು.
ನನ್ನ ಮಗಳನ್ನ ಮರೆತು ಬಿಡೋದಕ್ಕೆ ನಿಮ್ಮ ಮಗನಿಗೆ ಹೇಳಿ ಎಂದು ಎಚ್ಚರಿಕೆ ನೀಡಿ ಹೋಗಿದ್ದರು.
ಅಭಿಮನ್ಯುವಿನ ಮೌನ, ಮುಖದಲ್ಲಿ ಕವಿದಿರುವ ಆತಂಕವನ್ನು ಗಮನಿಸಿದ ವಾತ್ಸಲ್ಯ ಕಳವಳಗೊಂಡರು.
ಇನ್ನು ಸುಮ್ಮನಿದ್ದರೆ ಮಗನನ್ನು ಕಳೆದುಕೊಳ್ಳೋದರಲ್ಲಿ ಅನುಮಾನವೇ ಇಲ್ಲ ಎಂದು ಅಂದುಕೊಂಡ ವಾತ್ಸಲ್ಯ ಮಗನ ಬಳಿ ಕುಳಿತು ಮಗನ ತಲೆಯನ್ನೊಮ್ಮೆ ಪ್ರೀತಿಯಿಂದ ತಡವಿ ಕೇಳಿದರು.
ಮಗ, ನಿನ್ಗೆ ಅಕ್ಷರಳನ್ನ ಮರೆಯೋದಕ್ಕೆ ಸಾಧ್ಯ ಇಲ್ವ?
ನಾನೇಕೆ ಮರೀಬೇಕು, ನೀನು ಏನ್ ಹೇಳ್ತಾ ಇದ್ದೀಯ?
ನನ್ಗೊಂದು ಅರ್ಥವಾಗ್ತಾ ಇಲ್ಲ.
ಅಮ್ಮನಿಗೆ ಪ್ರೀತಿಯ ವಿಚಾರ ತಿಳಿದಿಲ್ಲವೆಂದು ಅಂದುಕೊಂಡು ಹೇಳಿದ.
ನನ್ಗೆ ಎಲ್ಲಾ ಗೊತ್ತು ಮಗ, ನೀನು ಅವಳನ್ನ ಪ್ರೀತಿ ಮಾಡ್ತಾ ಇರೋ ವಿಚಾರ ನಿನ್ನ ಬಾಯಿಂದ ಕೇಳದೆ ಇದ್ರೂ ನನ್ಗೆ ಎಲ್ಲಾ ಅರ್ಥವಾಗುತ್ತೆ.
ಎಷ್ಟೇ ಆದ್ರೂ ನಿನ್ನ ವಯಸ್ಸನ್ನು ದಾಟಿ ಬಂದವಳು ತಾನೇ  ನಾನು.
ಎಲ್ಲ ವಿಷಯ ಗೊತ್ತಿದ್ದೂ ನಾನು ಸುಮ್ಮನಿದ್ದೆ.
ಯಾಕೆ ನಿನ್ನ ಮನಸ್ಸಿಗೆ ನೋಯಿಸೋದು ಅಂತ.
ಆದರೆ, ಇನ್ನು ನನ್ನಿಂದ ಸಹಿಸಿಕೊಳ್ಳೋದಕ್ಕೆ ಸಾಧ್ಯ ಇಲ್ಲ.
ದಯವಿಟ್ಟು ಅವಳನ್ನ ಪ್ರೀತಿ ಮಾಡ್ಬೇಡ.
ಅದು ನಮ್ಮ ಕೈಗೆಟುಕುವಂತ ಹೂವಲ್ಲ .
ದುಃಖದಿಂದ ಮಗನಲ್ಲಿ ವಿನಂತಿಸಿಕೊಂಡರು.
ಅಮ್ಮ, ನೀನು ನಮ್ಮನ್ನ ತಪ್ಪಾಗಿ ತಿಳ್ಕೊಂಡಿದ್ದೀಯ.
ನಾವು ಪ್ರೀತಿ ಮಾಡ್ತಾ ಇಲ್ಲ.
ನಾವಿಬ್ಬರು ಒಳ್ಳೆಯ ಫ್ರೆಂಡ್ಸ್ ಅಷ್ಟೇ.
ಸಾಕು ಸುಮ್ನಿರು.
ನೀನು ಪ್ರೀತಿ ಮಾಡ್ತಾ ಇಲ್ಲ ಅನ್ನೋದಾದ್ರೆ ಅವಳ ಅಪ್ಪ ರಾಜಶೇಖರ್ ಮನೆ ತನ್ಕ ಯಾಕೆ ಬರ್ಬೇಕಿತ್ತು?
ಮನೆಗೆ ಬಂದು ಬಾಯಿಗೆ ಬಂದಂತೆ ಮಾತಾಡಿ ಹೋದ.
ನನ್ಗೆ ಯಾಕೋ ಭಯ ಆಗ್ತಾ ಇದೆ ಮಗ.
ಈ ದೊಡ್ಡವರ ಸಹವಾಸ ನಮ್ಗೇಕೆ?
ನಿನ್ಗೆ ಒಳ್ಳೆಯ ಹುಡುಗಿ ನೋಡಿ ಮದ್ವೆ ಮಾಡಿಸುವ ಜವಾಬ್ದಾರಿ ನಂದು.
ನೀನು ಆ ಹುಡುಗಿಯ ಬಗ್ಗೆ ತಲೆಕೆಡಿಸಿಕೊಳ್ಬೇಡ.
ಮೊದ್ಲು ಅವಳನ್ನ ಮರೆಯುವ ಪ್ರಯತ್ನ ಮಾಡು.
ನೀನೇನಾದರು ಆ ಹುಡುಗಿಯನ್ನ ಮದ್ವೆಯಾದ್ರೆ ಅವಳಪ್ಪ ಖಂಡಿತ ನಿನ್ನ ಜೀವ ಸಹಿತ ಉಳಿಸೋದಿಲ್ಲ.
ಹಾಗೊಂದ್ವೇಳೆ ಏನಾದರು ಆಗೋದ್ರೆ ನನ್ಗಂತು ಬದುಕಿರೋ ಶಕ್ತಿ ಇಲ್ಲ.
ನಾನೂ ಸತ್ತೋಗ್ತಿನಿ.
ನೀನಿಲ್ಲದೆ ಇದ್ದರೆ ಯಾರಿಗೋಸ್ಕರ ಬದುಕಬೇಕು ಹೇಳು?
ನಿಮ್ಮಪ್ಪ ಇದ್ದಿದ್ರೆ ಹೀಗೆಲ್ಲ ಆಗ್ತಾ ಇಲಿಲ್ಲ.
ಆದರೆ, ನಾನೊಬ್ಬಳು ಹೆಣ್ಣು ಏನು ತಾನೆ ಮಾಡೋದಕ್ಕೆ ಸಾಧ್ಯ?
ನಿನ್ಗಂತೂ ಬುದ್ಧಿ ಹೇಳೋ ವಯಸ್ಸಲ್ಲ ಇದು.
ಎಲ್ಲವನ್ನು ನೀನೇ ಅರ್ಥಮಾಡ್ಕೊಂಡು ಒಳ್ಳೆಯ ನಿರ್ಧಾರ ತಗೊಳ್ಳುವ ಶಕ್ತಿ ನಿನ್ನಲ್ಲಿದೆ.
ಆದರೂ ಕೊನೆಯದಾಗಿ ಒಂದು ಮಾತು.
ಅವಳನ್ನ ಮರೆತುಬಿಡು ಮಗ.
ಮಾತು ಮುಗಿಸುವಷ್ಟರಲ್ಲಿ ವಾತ್ಸಲ್ಯಳ ಕಣ್ಗಳಲ್ಲಿ ಕಣ್ಣೀರು ತುಂಬಿಕೊಡಿತು.
ಕಣ್ಣೀರನ್ನು ಸೆರಗಿನಿಂದ ಒರೆಸಿಕೊಳ್ಳುತ್ತ ಮಗನ ಮುಖವನ್ನೇ ನೋಡುತ್ತಾ ಕುಳಿತುಬಿಟ್ಟರು.
ರಾಜಶೇಖರ್ ದೊಡ್ಡ ಶ್ರೀಮಂತ ಮಾತ್ರ ಅಂದುಕೊಂಡಿದ್ದೆ.
ಆದರೆ, ಅವನೊಬ್ಬ ದೊಡ್ಡ ಅಯೋಗ್ಯ ಅಂತ ಈಗ ಗೊತ್ತಾಯ್ತು.
ಸಮಸ್ಯೆ ಸೃಷ್ಟಿಯಾಗಿರೋದು ನನ್ನಿಂದ.
ನನ್ನೊಂದಿಗೆ ಮಾತಾಡಿ ಸಮಸ್ಯೆ ಬಗೆಹರಿಸಿಕೊಳ್ಳೋದನ್ನ ಬಿಟ್ಟು ಮನೆ ತನಕ ಯಾಕೆ ಬರ್ಬೇಕಿತ್ತು?
ಅವನು ಏನೋ ಹೇಳಿ ಹೋದ ಅಂತ ನೀನ್ಯಾಕೆ ಚಿಂತೆ ಮಾಡ್ತಾ ಇದ್ದೀಯ?
ಸದ್ಯದಲ್ಲಿಯೇ ಎಲ್ಲಾ ಸಮಸ್ಯೆ ಬಗೆ ಹರಿಯುತ್ತೆ.
ಯಾವುದಕ್ಕೂ ಒಂದ್ಸಲ ನಾಳೆ ಮೈಸೂರಿಗೆ ಹೋಗಿ ಅಕ್ಷರಳನ್ನ ಕಂಡು ಮಾತಾಡಿ ಬರ್ತೇನೆ.
 ರಾಜಶೇಖರ್ ಬಗ್ಗೆ ಮನದೊಳಗೆ ಇಟ್ಟುಕೊಂಡಿದ್ದ ಅಭಿಮಾನವನ್ನು ಕಳಚಿಟ್ಟು ಕಿಡಿಕಾರಿದ.
ಅಂದ್ರೆ, ನಿನ್ನ ಮಾತಿನ ಅರ್ಥ?
ಅವಳನ್ನ ಬಿಡೋದಿಲ್ಲ ಅಂದಂಗಾಯ್ತು.
ನನ್ನ ಬದುಕೇ ಹಾಳಾಗೋಯ್ತು.
ಬಾಲ್ಯದಲ್ಲಿ ನೆಮ್ಮದಿ ಅನ್ನೋದನ್ನ ಕಂಡಿಲ್ಲ.
ಮದ್ವೆಯಾದ ನಂತರನೂ ಅದೇ ಮುಂದುವರೆಯಿತು.
ಈಗ ವಯಸ್ಸಾದ ಕಾಲದಲ್ಲೂ ನೆಮ್ಮದಿ ಇಲ್ಲ ಅಂದರೆ ಆ ದೇವರಿಗೆ ನನ್ನ ಮೇಲೆ ಎಷ್ಟೊಂದು ಸಿಟ್ಟಿರಬೇಡ?
ವಾತ್ಸಲ್ಯ ಗೋಳಾಡುತ್ತಲೇ ಇದ್ದರು.
ಅಭಿಮನ್ಯುವಿಗೆ ಅಮ್ಮನನ್ನು ಸಂತೈಸಬೇಕೆಂದು ಅನ್ನಿಸಲಿಲ್ಲ. 
ಇಲ್ಲ ಇನ್ನು ನನ್ನಿಂದ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಿಲ್ಲ.
ಬದುಕಿನ ನೆಮ್ಮದಿ ಕೆಡಿಸುತ್ತಿರುವ ರಾಜಶೇಖರ್‌ನನ್ನೇ ಮುಗಿಸಿ ಬಿಟ್ಟರೆ ಎಲ್ಲಾ ಸರಿಹೋಗುತ್ತೆ.
ಅದಕ್ಕಾಗಿ ಒಂದು ಮುಹೂರ್ತ ನಿಗದಿ ಮಾಡಬೇಕೆಂದು ದೀರ್ಘವಾಗಿ ಆಲೋಚಿಸಿದ.
ಕೊಲ್ಲುವುದಾದರೂ ಹೇಗೆ?
ಒಂದ್ವೇಳೆ ಕೊಲೆ ಮಾಡಿದ ವಿಚಾರ ಬಹಿರಂಗಗೊಂಡರೆ?
ಎಲ್ಲರ ಬದುಕು ಕೂಡ ಹಾಳೇ.
ಯಾರಿಗೂ ಗೊತ್ತಾಗದ ಹಾಗೆ ಕೊಲೆ ಮಾಡ್ಬೇಕು.
ಆ ಮನುಷ್ಯ ನಗರದ ಕಡೆಗೆ ಕಾಲಿಡುವುದೇ ಅಪರೂಪ.
ಇರುವ ಸಮಯವನ್ನೆಲ್ಲ ತೋಟದಲ್ಲಿ ಕಾರ್ಮಿಕರೊಂದಿಗೆ ಕಳೆದು ಬಿಡುತ್ತಾನೆ.
ನಗರಕ್ಕೆ ಬರೋದೇನಿದ್ದರೂ ಹಗಲಿನ ಹೊತ್ತಿನಲ್ಲಿ ಮಾತ್ರ.
ರಾತ್ರಿಯಾದೊಡನೆ ಮನೆ ಸೇರಿಕೊಳ್ಳುತ್ತಾನೆ.
ಇನ್ನು ಕೊಲೆ ಮಾಡುವುದಕ್ಕೆ ಕಾಫಿ ಎಸ್ಟೇಟ್‌ವೊಂದು ಮಾತ್ರ ಸೂಕ್ತವಾದ ಸ್ಥಳ.
ಆದರೆ, ಕಾಫಿ ಎಸ್ಟೇಟ್‌ನೊಳಗೆ ಕಾಲಿಡುವಾಗ ಕಾರ್ಮಿಕರ ಕಣ್ಣಿಗೆ ಬಿದ್ದರೆ?
ಅವರಿಗೆ ಏನೂಂತ ಉತ್ತರ ಕೊಡೋದಕ್ಕೆ ಸಾಧ್ಯ?
ಎಂದು ಕೊಲೆ ಸಂಚು ರೂಪಿಸುವುದರಲ್ಲಿ ನಿರತನಾಗಿದ್ದ ಅಭಿಮನ್ಯು ಸ್ವಲ್ಪ ಹೊತ್ತು ಕಳೆದ ನಂತರ ಸಂಪೂರ್ಣ ಬದಲಾಗಿ ಛೇ, ಒಂದು ಸಣ್ಣ ವಿಚಾರಕ್ಕೆ ಕೊಲೆ ಮಾಡ್ಬೇಕಾ?
ಎಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡ.
ಈ ಪ್ರೀತಿ ಅಂದರೆ ಹೀಗೇನಾ?
ಎಲ್ಲವನ್ನು ಮರೆಸಿ ಬಿಡುವ ತಾಕತ್ತು ಅದಕ್ಕಿದೆಯ?
ಪ್ರೀತಿಯನ್ನು ದಕ್ಕಿಸಿಕೊಳ್ಳಲು ಇಂತಹ  ಒಂದು ಮಾರ್ಗ ತುಳಿಯಬೇಕಾ? ತಿಳಿಯದಾಯಿತು.
 ಪ್ರೀತಿಗಾಗಿ ರಾಜಶೇಖರ್‌ನನ್ನು ಬಲಿ ತೆಗೆದುಕೊಂಡು ಆ ಬಲಿ ಪೀಠದಲ್ಲಿ ಪ್ರೀತಿ ಅರೋಳೋದು ಬೇಡ.
ಹಾಗೊಂದ್ವೇಳೆ ಏನಾದರು ಆಗೋದ್ರೆ ಅಪ್ಪನನ್ನು ಕಳೆದುಕೊಂಡ ದುಃಖದಲ್ಲಿ ಆಕೆ ನನ್ನೊಂದಿಗೆ ಬರಲು ಹೇಗೆ ತಾನೆ ಮನಸ್ಸು ಮಾಡೋದಕ್ಕೆ ಸಾಧ್ಯ?
ಸುಮ್ಮನಿದ್ದು ಬಿಡ್ಲ?
ನಾನು ಹೀಗೆ ಮೌನಿಯಾಗಿ ಕುಳಿತರೆ ರಾಜಶೇಖರ್ ನನ್ನ ಮೌನವನ್ನೇ ದೌರ್ಬಲ್ಯವೆಂದು ತಿಳಿದರೆ?
ಪರಿಸ್ಥಿತಿ ಕೈ ಮೀರಿ ನನ್ನ ಹತ್ಯೆಯೇ ನಡೆದು ಹೋದರೆ?
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸುತ್ತಿರುವ ಅಕ್ಷರ ಅನಾಥೆಯಾಗಿ ಬಿಡ್ತಾಳಲ್ಲ?
ಅವಳಿಗೆ ಇನ್ಯಾರು ದಿಕ್ಕು?
ಅವಳಿಗೆ ಎಲ್ಲವನ್ನು ಮರೆತು ಮತ್ತೊಬ್ಬನೊಂದಿಗೆ ಜೀವನ ನಡೆಸೋದಕ್ಕೆ  ಸಾಧ್ಯವಿಲ್ಲ ಎಂದು ಮನದಲ್ಲಿಯೇ ಅಂದುಕೊಂಡು ಒಂದೆರಡು ಕ್ಷಣ ಕಳೆಯಲಿಲ್ಲ.
ಅಷ್ಟರೊಳಗೆ ಅವನ ಮನದೊಳಗೆ ಅದಕ್ಕೆ ತದ್ವಿರುದ್ಧವಾದ ಚಿಂತನೆ ಮೊಳಕೆಯೊಡೆದು ನಿಂತಿತು.
ಯಾರಿಗೆ ಗೊತ್ತು?
ಎಲ್ಲವನ್ನು ಮರೆತು ಇನ್ನೊಬ್ಬನೊಂದಿಗೆ ಬದುಕು ನಡೆಸಬಹುದೇನೋ!?
ಈಗಿನ ಕಾಲದ ಹುಡುಗಿಯರನ್ನ ನಂಬೋದಕ್ಕೆ ಆಗುತ್ತಾ?
ಎಂದು ಮನದೊಳಗೆ ಪ್ರಶ್ನಿಸಿಕೊಂಡ.
ಜೀವನ ಅನ್ನೋದು ನಿಂತ ನೀರಲ್ಲ.
ಅದು ಹರಿಯುವ ನದಿ ಇದ್ದಂತೆ.
ಸದಾ ಹರಿಯುತ್ತಲೇ ಇರುತ್ತದೆ.
ಕಟ್ಟ ಕಡೆಯ ಸಮುದ್ರವನ್ನು ಸೇರುವ ತನಕ.
ಅಲ್ಲಿ ಪಾಪ, ಪುಣ್ಯಗಳೆಲ್ಲವೂ ವಿಲೀನಗೊಳ್ಳುತ್ತದೆ.
ಸಮುದ್ರ ಪಾಪ, ಪುಣ್ಯಗಳೆಲ್ಲವನ್ನೂ ತನ್ನೊಡಲಲ್ಲಿ ಇಟ್ಟುಕೊಳ್ಳುವಂತೆ ಅಕ್ಷರ ಎಲ್ಲವನ್ನು ಮರೆತು ಕಡೇಪಕ್ಷ ಎಲ್ಲವನ್ನೂ ಮರೆತಂತೆ ನಟಿಸಿ ಬೇರೊಬ್ಬನೊಂದಿಗೆ ನೆಮ್ಮದಿಯ ಬದುಕಿಗೆ ಮದುವೆ ಎಂಬ ಮುನ್ನುಡಿ ಬರೆಯೋದಿಲ್ಲ ಎಂಬುದುಕ್ಕೆ ಯಾವುದೇ ಖಾತ್ರಿ ಇಲ್ಲ.
ಆದರೆ, ನನ್ನನ್ನೇ ನಂಬಿ ಜೀವನ ಸಾಗಿಸುತ್ತಿರುವ, ನನಗೋಸ್ಕರ ಜೀವವನ್ನೇ ಮುಡಿಪಾಗಿಟ್ಟು ಬದುಕುತ್ತಿರುವ ಅಮ್ಮನ ಗತಿಯೇನು?
ಆಕೆಯನ್ನು ಯಾರು ನೋಡಿಕೊಳ್ಳುತ್ತಾರೆ?
ಇಷ್ಟು ದಿನ ಅಮ್ಮನನ್ನು ಪ್ರೀತಿಯಿಂದ ನೋಡಿಕೊಳ್ಳಲು, ಆಕೆಗೊಂದು ನೆಮ್ಮದಿಯ ಬದುಕು ಕಟ್ಟಿಕೊಡಲು ನನ್ನಿಂದ ಸಾಧ್ಯವಾಗಲಿಲ್ಲ.
ನಾನು ಸತ್ತು ಹೋದರೆ ಎಲ್ಲರಿಗಿಂತ ದುಃಖಿತಳಾಗುವುದು ಆಕೆ ತಾನೇ?
ಅಂದಿತು ಅಭಿಮನ್ಯುವಿನ ಒಳಮನಸ್ಸು. 
ಇಲ್ಲ ಅಂತಹ ಒಂದು ಪರಿಸ್ಥಿತಿಯನ್ನು ಕಲ್ಪನೆ ಮಾಡಿಕೊಳ್ಳೋದಕ್ಕೂ ನನ್ನಿಂದ ಸಾಧ್ಯವಿಲ್ಲ.
ಎಲ್ಲವನ್ನು ಜಯಿಸಲೇಬೇಕು.
ಅಷ್ಟೊಂದು ಆಳವಾಗಿ, ಇನ್ನೇನು ಬದುಕೇ ಮುಗಿದು ಹೋಯಿತೆಂಬ ಚಿಂತೆಯಲ್ಲಿ ಮುಳುಗಲು ನನಗೇನಾಗಿದೆ?
ಅಷ್ಟಕ್ಕೂ ರಾಜಶೇಖರ್‌ಗೆ ನನ್ನ ಏನು ಮಾಡೋದಕ್ಕೆ ಸಾಧ್ಯವಿಲ್ಲ.
ಒಂದಷ್ಟು ಬೆದರಿಸಬಹುದು.
ಬೆದರಿಸಲಿ, ಅದಕ್ಕೆ ನಾನೇಕೆ ಅಂಜಬೇಕು?
ಕಡೆಪಕ್ಷ ಒಂದೆರಡು ಏಟು ಕೊಟ್ಟು ಬುದ್ಧಿವಾದ ಹೇಳಬಹುದು.
ಪ್ರೀತಿಗೋಸ್ಕರ ಅಷ್ಟನ್ನೂ ಸಹಿಸಿಕೊಳ್ಳೋದಕ್ಕೆ ನನ್ನಿಂದ ಸಾಧ್ಯ ಇಲ್ವ?
ಖಂಡಿತ ಇದೆ.
ಇಂದಿಗೂ ಅಂತಹ ಒಂದು ಆತ್ಮಸ್ಥೈರ್ಯ ನನ್ನಲ್ಲಿದೆ.
ಈಗ ನನಗಿಂತ ಆತಂಕ ಪಟ್ಟುಕೊಳ್ಳಬೇಕಾಗಿರುವುದು ಅಗರ್ಭ ಶ್ರೀಮಂತ ರಾಜಶೇಖರ್ ಒಬ್ಬ ಮಾತ್ರ.
ಅವನಲ್ಲಿ ನನಗಿಂತ ಆತಂಕ ಮನೆ ಮಾಡಿಕೊಂಡಿದೆ.
ಮಾಡಿಕೊಂಡಿರಲೇ ಬೇಕು.
ಯಾಕೆಂದರೆ ಪರಿಸ್ಥಿತಿಯೇ ಹಾಗೆ ಇದೆಯಲ್ಲ.
ಏನೇ ಆದರೂ ನನೊಬ್ಬ ಗಂಡಸು.
ಒಂದೆಡೆ ಕೆಸರು ತುಳಿದರೆ ಮತ್ತೊಂದೆಡೆ ತೊಳೆದುಕೊಳ್ಳಬಹುದು.
ಆದರೆ, ಅಕ್ಷರಳ ಬದುಕಿನಲ್ಲಿ ಹಾಗಾಗಲು ಸಾಧ್ಯವೇ?
ನಮ್ಮಿಬ್ಬರ ಪ್ರೀತಿ ಬಯಲಾದರೆ ಆಕೆಯನ್ನು ಮದುವೆಯಾಗಲು ಯಾರು ತಾನೆ ಮುಂದೆ ಬರುತ್ತಾರೆ?
ಸಮಾಜ ಆಕೆಯ ಬಗ್ಗೆ ನೂರಾರು ತರ ಮಾತಾಡಿಕೊಳ್ಳಲು ಪ್ರಾರಂಭಿಸುತ್ತದೆ.
ಅದನ್ನೆಲ್ಲ ಅರಗಿಸಿಕೊಳ್ಳುವ ಶಕ್ತಿ ರಾಜಶೇಖರ್‌ಗೆ ಎಲ್ಲಿದೆ?
ಯಾವುದೇ ಅಪ್ಪ, ಅಮ್ಮ ತನ್ನ ಮಗಳ ಬದುಕನ್ನು ಬಲಿಕೊಡಲು ಇಷ್ಟಪಡೋದಿಲ್ಲ.
ಈ ಒಂದು ಕಾರಣಕ್ಕೆ ಆತ ತನ್ನ ಮೈ ಮುಟ್ಟುವ ಸಾಹಸಕ್ಕೆ ಮುಂದಾಗುವುದಿಲ್ಲ.
ಮಗಳಿಗಲ್ಲದೆ ಇದ್ದರೂ ಕುಟುಂಬದ ಗೌರವ ಕಾಪಾಡುವುದಕ್ಕೋಸ್ಕರವಾದರೂ ನಮ್ಮಿಬ್ಬರ ಪ್ರೀತಿಯ ವಿಚಾರದಲ್ಲಿ ಸಂಯಮದಿಂದ ವರ್ತಿಸುತ್ತಾನೆ.
ಒಂದ್ವೇಳೆ ಸಂಯಮದ ಕಟ್ಟೆ ಹೊಡೆದು ಹೋದರೆ ನನ್ನ ರಕ್ಷಣೆಗೆ ಹೇಗಿದ್ದರೂ ಸ್ನೇಹಿತರು ಇದ್ದೇ ಇದ್ದಾರಲ್ಲ.
ಭಯ ಇನ್ನೇಕೆ ನನ್ನಲ್ಲಿ?
ಭಯ ಪಡಬೇಕಾಗಿರುವುದು ನಾನಲ್ಲ ಮತ್ತೆ ಮತ್ತೆ ಅಂದುಕೊಂಡು ತನಗೆ ತಾನೇ ಧೈರ್ಯ ಹೇಳಿಕೊಂಡ.
ಹಣದ ಅಹಂಕಾರದಲ್ಲಿ ಮೆರೆಯುತ್ತಿರುವ ರಾಜಶೇಖರ್‌ಗೆ ಸರಿಯಾದ ಬುದ್ಧಿ ಕಲಿಸಬೇಕು.
ಅಭಿಮನ್ಯು ಅಂದರೆ ಜೀವನ ಪರ್ಯಂತ ಆತ ನೆನೆಸಿಕೊಳ್ಳಬೇಕು.
ಆತನ ಶ್ರೀಮಂತಿಕೆಯ ದರ್ಪ ಇಳಿಸಲು ಅಕ್ಷರಳನ್ನ ಮದುವೆಯಾಗಲೇ ಬೇಕು.
ರಾಜಶೇಖರ್‌ನ ದರ್ಪ ಇಳಿಸಿದರೆ ಮಾತ್ರ ನನ್ನ ಮನಸ್ಸಿಗೆ ನೆಮ್ಮದಿ ಅಂದುಕೊಂಡ ಅಭಿಮನ್ಯುವಿನ ಮನಸ್ಸಿನಲ್ಲಿ ಸ್ವಲ್ಪ ಹೊತ್ತು ಕಳೆದ ನಂತರ ಬೇರೊಂದು ಆಲೋಚನೆ ಮೊಳಕೆಯೊಡೆಯಲು ಪ್ರಾರಂಭಿಸಿತು.
ಯಾರಿಗೋಸ್ಕರ, ಯಾವ ಸುಖಕೋಸ್ಕರ, ಯಾವ ಉದ್ದೇಶಕೋಸ್ಕರ ಮತ್ತೊಬ್ಬರ ನೆಮ್ಮದಿ ಕೆಡಿಸಬೇಕು?
ಎಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡು ತಬ್ಬಿಬಾದ.
ನನ್ಗೆ ಬೇಕಾಗಿರೋದು ಅಕ್ಷರ ಮಾತ್ರ.
ಅವಳೊಬ್ಬಳು ಸಿಕ್ಕರೆ ಅಷ್ಟೇ ಸಾಕು.
ಅವಳನ್ನ ಪಡೆದುಕೊಳ್ಳುವ ಧಾವಾಂತದಲ್ಲಿ ಮತ್ತೊಬ್ಬರ ನೆಮ್ಮದಿಯ ಬದುಕಿಗೆ ಕಲ್ಲೆಸೆಯುವ ದುರ್ಬುದ್ಧಿ ಯಾಕೆ ನನ್ನ ಮನದೊಳಗೆ ಆಗಿಂದಾಗೆ ಮೊಳಕೆಯೊಡೆಯುತ್ತಿದೆ?
ಯಾಕೆ ನನ್ಗೆ ಹೀಗೆಲ್ಲ ಅನ್ನಿಸ್ತಾ ಇದೆ?
ಏನೋ ಕಳೆದುಕೊಳ್ಳುತ್ತೇನೆಂಬ ಎಂಬ ಭಯನಾ?
ಅದು ನನ್ನ ಜೀವದಂತಿರುವ ಅಕ್ಷರಳನ್ನ?
ದೇವರೇ ಹಾಗೇನು ಆಗದಿರಲಿ.
ಅಕ್ಷರ ನನಗಾಗಿ ಹುಟ್ಟಿದವಳು.
ಅವಳು ನನಗೆ ಮಾತ್ರ ದಕ್ಕಬೇಕು.
ಅದಕ್ಕಾಗಿ ತಾನು ಯಾವ ತ್ಯಾಗಕ್ಕೂ ಸಿದ್ಧ ಎಂದು ನಿರ್ಧರಿಸಿದ.
ರಾತ್ರಿ ಪೂರಾ ಚಿಂತೆಯಲ್ಲಿ ಮುಳುಗಿದ.
ಯಾವುದು ಸರಿ?
ಯಾವುದು ತಪ್ಪು?
ಎಂದು ನಿರ್ಧರಿಸಲು ಸಾಧ್ಯವಾಗದೆ ತೊಯ್ದಾಟದಲ್ಲಿ ಸಿಲುಕಿದ.
ರಾತ್ರಿ ಮಲಗಿದ್ದಲ್ಲೇ ಮುಂದಿನ ಜೀವನದ ಬಗ್ಗೆ ನೂರಾರು ಕಲ್ಪನೆಗಳು ಮನದಲ್ಲಿ  ಮೊಳಕೆಯೊಡೆಯಿತು.
ಒಂದಷ್ಟು ಸಂತೋಷ, ಒಂದಷ್ಟು ದುಃಖ, ಒಂದಷ್ಟು ಆತಂಕ ಆಗಿಂದಾಗೆ ಸಾಗರದ ಅಲೆಗಳಂತೆ ಬಂದು ಮನದಂಗಳದಲ್ಲಿ ಅಪ್ಪಳಿಸಲು ಪ್ರಾರಂಭಿಸಿತು.
ಅಭಿಮನ್ಯುವಿಗೆ ನಿದ್ರೆ ಬರುವಷ್ಟರಲ್ಲಿ ತಡರಾತ್ರಿಯಾಗಿತ್ತು.
ಆಕೆಯ ಕನವರಿಕೆಯಲ್ಲಿಯೇ ಮಲಗಿದ ಅಭಿಮನ್ಯುವಿಗೆ ಬೆಳಗ್ಗೆ ಅಲ್ರಾಂ ಬಡಿದುಕೊಂಡಾಗಲೇ ಎಚ್ಚರವಾಗಿದ್ದು.
ಬೆಳಗ್ಗೆ ಎದ್ದು ನಿತ್ಯಕರ್ಮಗಳನ್ನು ಮುಗಿಸಿಕೊಂಡು ಶುಚಿಯಾದ ಅಭಿಮನ್ಯು ಅಮ್ಮನಿಗೊಂದು ಮಾತು ಕೂಡ ಹೇಳದೆ ಮನೆಯಿಂದ ಹೊರ ಬಿದ್ದ.
ಮೈಸೂರಿನಲ್ಲಿ ಇನಿಯನ ಹಾದಿ ಕಾಯುತ್ತಾ ಅಕ್ಷರ ಸಮಯ ದೂಡುತ್ತಿದ್ದಳು.
ಇಬ್ಬರು ಕುಳಿತು ಚರ್ಚಿಸಿ ಗಂಭೀರವಾದ ತೀರ್ಮಾನ ತೆಗೆದುಕೊಳ್ಳುವ ಅವಶ್ಯಕತೆ ಇಲ್ಲದೆ ಇದ್ದರೂ ಪ್ರಸ್ತುತ ಎದುರಾಗಿರುವ ಆತಂಕ ದೂರ ಮಡಿಕೊಳ್ಳಲು ಅಭಿಮನ್ಯುವನ್ನು ಭೇಟಿಯಾಗಿ ಮನತುಂಬ ಮಾತಾಡಬೇಕೆಂದು ಅನ್ನಿಸಿ ಹಟಮಾಡಿ ಅಭಿಮನ್ಯುವನ್ನು ಮೈಸೂರಿಗೆ ಬರುವಂತೆ ಮಾಡಿದಳು.
ಮೂರು ತಾಸು ಪಯಣದ ನಂತರ ಬಸ್ ಮೈಸೂರು ತಲುಪಿತು.
ಬಸ್ ನಿಲ್ದಾಣದಲ್ಲಿ ಕಾದು ಕುಳಿತ್ತಿದ್ದ ಅಕ್ಷರ ಅಭಿಮನ್ಯುವನ್ನು ಕಂಡೊಡನೆ ಮುಗುಳ್ನಗೆ ಬೀರಿದಳು.
ಅಭಿಮನ್ಯು ಪ್ರತಿಯಾಗಿ ಮುಗುಳ್ನಗೆ ಬೀರಿದ.
ಇಬ್ಬರು ಒಬ್ಬರನ್ನೊಬ್ಬರು ಆಲಂಗಿಸಿಕೊಂಡರು.
ಬಸ್ ನಿಲ್ದಾಣದಿಂದ ಕಾಲ್ತೆಗೆದು ರಿಕ್ಷಾ ಏರಿ ಹೋಟೆಲ್‌ವೊಂದರಲ್ಲಿ ಕಾಫಿ ಹೀರುತ್ತಾ ಮಾತುಕತೆಗೆ ಕುಳಿತರು.
ಯಾಕೋ ತುಂಬಾ ಒಂಟಿತನ ಕಾಡ್ತಾ ಇದೆ.
ಅಪ್ಪ, ಅಮ್ಮ ನನ್ನೊಂದಿಗೆ ನಡೆದುಕೊಳ್ಳುತ್ತಿರುವ ರೀತಿಯಿಂದ ಮತ್ತಷ್ಟು ಒಂಟಿತನ ಕಾಡೋದಕ್ಕೆ ಶುರುವಾಗಿದೆ.
ಬದುಕೇ ನರಕ ಯಾತನೆ ಅನ್ನಿಸೋದಕ್ಕೆ ಪ್ರಾರಂಭವಾಗಿದೆ.
ಚಿಂತೆ ಆವರಿಸಿಕೊಂಡಾಗಲೆಲ್ಲ ಆತ್ಮಹತ್ಯೆ ಮಾಡ್ಕೋಬೇಕು ಅನ್ನಿಸ್ತದೆ.
ಮನೆಯವರು ನನ್ನೊಂದಿಗೆ ಮುನಿಸಿಕೊಂಡಲ್ಲಿಂದ ಮನಸ್ಸು ಚಿಂತೆಯಲ್ಲಿ ಮುಳುಗಿ ಹೋಗಿದೆ.
ನಿನ್ನೊಂದಿಗೆ ಒಂದಷ್ಟು ಹೊತ್ತು ಮಾತಾಡಿ ಮನಸ್ಸು ಹಗುರ ಮಾಡಿಕೊಳ್ಬೇಕೂಂತ ಅನ್ನಿಸಿತು.
ಅದಕೋಸ್ಕರ ಬರಮಾಡ್ಕೊಂಡೆ.
ಅಕ್ಷರ, ನೀನು ಸಾಯೋ ನಿರ್ಧಾರಕ್ಕೆ ಬಂದು ಬಿಟ್ಟಿದ್ದೀಯ?
ನನ್ಗಂತೂ ಸಾಯೋ ಆಸೆಯಿಲ್ಲ.
ಇನ್ನೊಂದಷ್ಟು ವರ್ಷ ಸಂತೋಷವಾಗಿ ಬದುಕಬೇಕೆಂಬ ಆಸೆ ಈ ಕ್ಷಣದವರೆಗೂ ಜೀವಂತವಾಗಿದೆ.
ನಿನ್ಗೆ ಸಾಯಬೇಕು ಅನ್ನಿಸಿದರೆ ಹಾಗೆ ಮಾಡು.
ಆದರೆ, ಒಂದು ಮಾತು.
ನನ್ನ ಹೆಸರು ಮಾತ್ರ ಎಲ್ಲಿಯೂ ಬರೆದಿಡ್ಬೇಡ.
ಹಾಗೊಂದ್ವೇಳೆ ಏನಾದ್ರು ಮಾಡಿದ್ರೆ ನನ್ಗೆ ತುಂಬಾ ಕಷ್ಟ ಆಗುತ್ತೆ ಏನಂತಿಯ?
ಆ ದುಃಖದ ವಾತಾವರಣದಲ್ಲಿಯೂ ಕೂಡ ಅವಳನ್ನು ರೇಗಿಸಿದ.
ನಿನ್ಗೆ ಯಾವತ್ತೂ ನನ್ನ ಗೇಲಿಮಾಡಿ ಸಂತೋಷ ಪಡೋದೇ ಒಂದು ಕೆಲ್ಸ.
ಮನೆಯಲ್ಲಿ ಎಂತಹ ಪರಿಸ್ಥಿತಿ ನಿರ್ಮಾಣ ಆಗಿದೆ ಅಂತ ನಿನ್ಗೇನಾದ್ರೂ ಗೊತ್ತಾ?
ಮದ್ವೆ, ಮದ್ವೆ ಅಂತ ಒಂದೇ ಸಮನೆ ತಲೆ ತಿಂತಾ‌ಇದ್ದಾರೆ.
ನೀನು ನೋಡಿದ್ರೆ ಸಣ್ಣ ಮಕ್ಕಳ ತರ ಆಟ ಆಡ್ತಾ ಇದ್ದೀಯ.
ಹೀಗಾದ್ರೆ ಹೇಗೆ?
ಯಾವತ್ತಾದರು ಒಂದೇ ಒಂದು ದಿನ ನೀನು ನಮ್ಮ ಪ್ರೀತಿಯ ಬಗ್ಗೆ ಗಂಭೀರವಾಗಿ ಆಲೋಚನೆ ಮಾಡಿದ್ದು ಉಂಟಾ?
ಮಾಡೋದಿಲ್ಲ ಬಿಡು.
ಎಷ್ಟೇ ಆದ್ರೂ ನೀನೊಬ್ಬ ಗಂಡು ಜಾತಿ ತಾನೆ.
ಹೆಣ್ಮಕ್ಕಳ ಕಷ್ಟ ನಿನ್ಗೆಲ್ಲಿ ಅರ್ಥವಾಗ್ಬೇಕು ಹೇಳು?
ಎಲ್ಲಾ ಸಂದರ್ಭದಲ್ಲಿಯೂ ಲಘುವಾಗಿಯೇ ಮಾತಾಡುವ ಅಭಿಮನ್ಯುವಿನ ವರ್ತನೆ ಕಂಡು ಸಿಡುಕಿದಳು.
ಕೆಲವು ದಿನಗಳಿಂದ ಅಕ್ಷರ ಸಾಕಷ್ಟು ಬದಲಾಗಿ ಹೋಗಿದಳು.
ಮೊದಲಿನಂತೆ ಮೊಗದಲ್ಲಿ ಲವಲವಿಕೆ ಇಲ್ಲ.
ಜೀವನದಲ್ಲಿ ಮೊದಲಿದ್ದ ಭರವಸೆಗಳೆಲ್ಲ ಬರಿದಾಗಿ ಹೋಗಿದೆ.
ಮನಸ್ಸನ್ನು ಹಿಡಿತದಲ್ಲಿಟ್ಟುಕೊಳ್ಳಲು ಪ್ರಯತ್ನಿಸಿದರೂ ಅದು ಆಕೆಯಿಂದ ಸಾಧ್ಯವಾಗುತ್ತಿಲ್ಲ.
ಆಕೆಯ ಕುರಿತು ಯಾರಾದರು ಒಂದಿಷ್ಟು ತಮಾಷೆ ಮಾಡಿದರೂ ಅವಳಿಗೆ ವಿಪರೀತ ಕೋಪಬಂದು ರೇಗಾಡುತ್ತಿದ್ದಳು.
ಮನಸ್ಸಿಗೆ ಬಂದಷ್ಟು ಬೈದು ಕೋಪವನ್ನು ತಣಿಸಿಕೊಳ್ಳುತ್ತಿದ್ದಳು.
ಒಂದಷ್ಟು ಹೊತ್ತು ಕಳೆದ ನಂತರ ಯಾಕೆ ನಾನು ರೇಗಾಡಿದೆ?
ಎಂದು ತನ್ನನ್ನು ತಾನೇ ಪ್ರಶ್ನಿಸಿಕೊಂಡು ದುಃಖ ಪಡುತ್ತಿದ್ದಳು.
ಪ್ರೀತಿ ಕೈ ಜಾರಿ ಹೋಗುತ್ತದೆ ಎಂಬ ಭಯದಲ್ಲಿ ಆಕೆಯಲ್ಲಿ ಹತಾಶೆ ಮನೆ ಮಾಡಿಕೊಂಡಿದೆ.
ಒಮೊಮ್ಮೆ ಆತ್ಮಹತ್ಯೆ ಹಾದಿ ತುಳಿದು ಬಿಡುವ ಅನ್ನಿಸಿದಾಗ ಅಭಿಮನ್ಯುವನ್ನು ನೆನೆದು ಸುಮ್ಮನಾಗಿ ಬಿಡುತ್ತಾಳೆ.
ಆಕೆಗೆ ಈಗ ಜೀವನದಲ್ಲಿ ಒಂದಷ್ಟು ಭರವಸೆಗಳನ್ನು ತುಂಬುವವರು ಬೇಕು.
ಅದು ಅಭಿಮನ್ಯುವಿನಿಂದ ಮಾತ್ರ ದೊರೆಯಲು ಸಾಧ್ಯ.
ಆದರೆ, ಅಭಿಮನ್ಯುವಿನಲ್ಲಿ ಇನ್ನೂ ತುಂಟಾಟ ಮಾಯವಾಗದೆ ಇರುವುದನ್ನು ಕಂಡು ಮತ್ತಷ್ಟು ಕಳವಳಕ್ಕೆ ಒಳಗಾದಳು.
ಅಭಿ, ನೀನು ಹೀಗೆ ತಮಾಷೆ ಆಡ್ತಾ ಇದ್ರೆ ಒಂದೆರಡು ತಿಂಗಳೊಳಗೆ ನನ್ನ ಮದ್ವೆ ಮುಗಿದು ಹೋಗಿರುತ್ತೆ.
ಈಗ ಯಾವುದಾರೊಂದು ನಿರ್ಧಾರ ಕೈಗೊಳ್ಳಲೇ ಬೇಕು.
ದಯವಿಟ್ಟು ಸಹಕಾರ ಮಾಡು ವಿನಂತಿಸಿದಳು.
ಎಲ್ಲಾ ವಿಚಾರಕ್ಕೂ ಆತಂಕ ಪಟ್ಟುಕೊಂಡ್ರೆ ಹೇಗೆ?
ನೀನು ಮಾತಾಡಿದಾಗಲೆಲ್ಲ ಆತ್ಮಹತ್ಯೆ ಮಾಡಿಕೊಳ್ತೇನೆ ಅಂತ ಹೇಳೋದನ್ನ ಕೇಳಿ ನಗು ಬರ್ತಾ ಇದೆ.
ಒಂದು ವಿಷಯವನ್ನಂತು ಚೆನ್ನಾಗಿ ತಿಳ್ಕೊ.
ನಾವು ಸಾಯೋದಕೋಸ್ಕರ ಪ್ರೀತಿ ಮಾಡ್ತಾ ಇಲ್ಲ, ಸುಂದರ ಬದುಕು ನಡೆಸೋದಕೋಸ್ಕರ ಪ್ರೀತಿ ಮಾಡ್ತಾ ಇದ್ದೇವೆ.
ಈಗ ಅಷ್ಟೊಂದು ತಲೆಬಿಸಿ ಮಾಡಿಕೊಳ್ಳುವಂತಹ ಪರಿಸ್ಥಿತಿ ಏನಾಗಿದೆ?
ನಿನ್ನ ಮದ್ವೆ ಮಾಡಿಕೊಳ್ಳೋದಕ್ಕೆ ಮುಂದೆ ಬಂದಿರುವ ಹುಡುಗನಿಗೆ ಎಲ್ಲಾ ವಿಚಾರ ಹೇಳಿ ಬಿಡು.
ನಿನ್ಗೆ ಹೇಳೋದಕ್ಕೆ ಕಷ್ಟ ಆಗುತ್ತೆ ಅನ್ನೋದಾದರೆ ಆ ಕೆಲಸವನ್ನ ನಾನೇ ನಿಭಾಯಿಸ್ತಿನಿ.
ಕುಟುಂಬದ ಒಪ್ಪಿಗೆಯೊಂದಿಗೆ ನಡೆಯುವ ವಿವಾಹಗಳು ಯಾವತ್ತೂ ದಿಢೀರಾಗಿ ನಾಳೆನೇ ನಡೆಯೋದಿಲ್ಲ.
ನಿಶ್ಚಿತಾರ್ಥ ನಡೆದು ಮದುವೆಗೊಂದು ದಿನ ಗೊತ್ತುಪಡಿಸಿ ಸಂಬಂಧಿಕರು, ಸ್ನೇಹಿತರು, ಪರಿಚಯಸ್ತರಿಗೆಲ್ಲ ಆಮಂತ್ರಣ ಕೊಡ್ಬೇಕು.
ಅದಕ್ಕೊಂದಷ್ಟು ಕಾಲಾವಕಾಶ ಬೇಕೇ ಬೇಕು.
ಪ್ರೇಮ ವಿವಾಹಕ್ಕೆ ಅಂತಹ ಯಾವುದೇ ಅಡೆ ತಡೆಗಳು ಇಲ್ಲ.
ನೀನು ಹೂಂ ಅಂದ್ರೆ ನಾಳೆನೇ ಮದ್ವೆಯಾಗಿ ಬಿಡ್ಬೊಹುದು.
ಮದ್ವೆ ಬಗ್ಗೆ ಅನಾವಶ್ಯಕ ಆತಂಕಗಳನ್ನ ತುಂಬಿಕೊಂಡು ಯಾಕೆ ಮನಸ್ಸು ಹಾಳು ಮಾಡ್ಕೊಳ್ಬೇಕು?
ನೀನಂದುಕೊಂಡಂತೆ ನಿಮ್ಮ ಅಪ್ಪ, ಅಮ್ಮ ನಮ್ಮ ಮದ್ವೆ ನಡೆಸಿಕೊಡೋದಿಲ್ಲ.
ನಮ್ಮ ಮದ್ವೆಗೆ ನಾಲ್ಕು ಜನ ಸೇರಿದರೆ ಅದೇ ಹೆಚ್ಚು.
ಅಪ್ಪ, ಅಮ್ಮನ ಆಶೀರ್ವಾದದೊಂದಿಗೆ ಮನೆಯ ಹೊಸ್ತಿಲು ದಾಟಬೇಕೂಂತ ನಿನ್ನ ಆಸೆ.
ಆದರೆ, ಅದು ಈಡೇರುವ ಮಾತಲ್ಲ.
ಒಂದಷ್ಟು ಸ್ನೇಹಿತರ ಸಹಕಾರ ಪಡ್ಕೊಂಡು ಯಾವುದಾದರೊಂದು ದೇವಸ್ಥಾನದಲ್ಲಿ ಮದ್ವೆ ಮಾಡ್ಕೊಂಡ್ರಾಯ್ತು.
ಇಲ್ದಿದ್ರೆ ರಿಜಿಸ್ಟರ್ ಆಫೀಸ್‌ನಲ್ಲಿ ರಿಜಿಸ್ಟಡ್ ಮ್ಯಾರೇಜ್ ಮಾಡ್ಕೊಳ್ಳುವ.
ನಿನ್ಗೆ ಯಾವಗ ಮದ್ವೆ ಮಾಡ್ಕೋ ಬೇಕು ಅನ್ನಿಸ್ತದೋ ಆವಾಗ ನನ್ನೊಂದಿಗೆ ಹೊರಟು ಬಂದು ಬಿಡು.
ನಮ್ಮಿಂದ ಶ್ರೀಮಂತಿಕೆಯ ಬದುಕು ನಡೆಸೋದಕ್ಕೆ ಸಾಧ್ಯವಿಲ್ಲದೆ ಇರಬಹುದು.
ಆದರೆ, ಒಂದು ಸುಂದರವಾದ ಬದುಕು ನಡೆಸೋದಕ್ಕೆ ಸಾಧ್ಯವಿದೆ.
ನೀನು ಯಾವುದಕ್ಕೂ ಭಯ ಪಡ್ಬೇಡ ಆಕೆಯ ಕೈ ಹಿಡಿದು ಕಣ್ಗಗಳನ್ನೇ ನೋಡುತ್ತಾ ಭರವಸೆಯ ಮಾತುಗಳನ್ನಾಡಿದ.
ಆಕೆಗೆ ಅಭಿಮನ್ಯುವಿನ ನಿರ್ಧಾರ ಸರಿ ಅನ್ನಿಸಿತು.
ಮದುವೆ ವಿಚಾರದಲ್ಲಿ ಅಪ್ಪ, ಅಮ್ಮನೊಂದಿಗೆ ಗುದ್ದಾಡುವುದಕ್ಕಿಂತ ಮದುವೆಯಾಗೋದಕ್ಕೆ ಬಯಸುತ್ತಿರುವ ನಿಖಿಲ್ ಎದುರು ಎಲ್ಲಾ ವಿಚಾರ ತೆರೆದಿಟ್ಟರೆ ಸಮಸ್ಯೆಗೆ ಪರಿಹಾರ ಕಂಡುಕೊಳ್ಳಬಹುದು.
ನಿಖಿಲ್ ಎಷ್ಟೇ ಆದ್ರೂ ಅಮೆರಿಕದಲ್ಲಿ ನೆಲೆಸಿದವನು.
ಅವನಿಗೆ ಪ್ರೀತಿ-ಪ್ರೇಮದ ವಿಚಾರ ಎಲ್ಲರಿಗಿಂತ ಚೆನ್ನಾಗಿ ಮನದಟ್ಟಾಗಬಹುದು.
ಅಮ್ಮ ಫೋನ್ ಮಾಡಿದಾಗ ನಿಖಿಲ್‌ನ ಒಮ್ಮೆ ಮೈಸೂರಿಗೆ ಬಂದು ಹೋಗೋದಕ್ಕೆ ಹೇಳಿದರಾಯ್ತು.
ಅವನು ನನ್ನ ನೋಡೋದಕ್ಕೆ ಬಂದೇ ಬರ್ತಾನೆ.
ಆ ಸಂದರ್ಭವನ್ನ ಬಳಕೆ ಮಾಡಿಕೊಂಡರಾಯ್ತು ಎಂದು ಅಕ್ಷರ ಮನದಲ್ಲಿಯೇ ನಿರ್ಧಾರ ಕೈಗೊಂಡಳು.
ಅಭಿಮನ್ಯುವಿನ ಮಾತುಕೇಳಿ ಮನದೊಳಗೆ ಕಾಣಿಸಿಕೊಂಡ ಆತಂಕ, ನೋವು, ಆಕ್ರೋಶ ತಣ್ಣಗಾಯಿತು.
ಅಭಿಮನ್ಯುವಿನ ಕಡೆಗೊಮ್ಮೆ ನೋಡಿ ತುಂಟ ನಗೆ ಬೀರಿದಳು.
ಅಭಿ, ನೀನು ಪ್ರೀತಿಯ ವಿಚಾರದಲ್ಲಿ ತುಂಬಾನೇ ತಿಳ್ಕೊಂಡಿದ್ದಿಯ.
ಇಲ್ದಿದ್ರೆ ನೀನು ಇಂತಹ ಪರಿಸ್ಥಿತಿಯಲ್ಲಿ ಇಷ್ಟೊಂದು ಕೂಲಾಗಿ ಇರ್ತಿಲಿಲ್ಲ.
ಆದರೆ, ನಾನು ನೋಡು ಹುಚ್ಚಿ ತರ ನಿನ್ಮೇಲೆ ರೇಗಾಡ್ತಾ ಕೂತ್ಬಿಟ್ಟಿದ್ದೆ.
ಸಮಾಧಾನವಾಗಿ ಕೂತ್ಕೊಂಡು ಆಲೋಚನೆ ಮಾಡಿದರೆ ಎಲ್ಲಾ ಸಮಸ್ಯೆಗೂ ಪರಿಹಾರ ಇದ್ದೇ ಇದೆ ಅಲ್ವ? ಅಂದಳು. 
ಅಭಿಮನ್ಯು ಹೌದು ಎಂಬಂತೆ ತಲೆ ಅಲ್ಲಾಡಿಸಿ ಮುಗುಳ್ನಗೆ ಬೀರಿದ.
ಅಕ್ಷರ ದಿನವಿಡೀ ಉಲ್ಲಾಸದಲ್ಲಿ ಕಳೆದಳು.
ಇನಿಯನ ಭೇಟಿ ಆಕೆಯಲ್ಲಿ ಉಲ್ಲಾಸ ತರಿಸಿತು.
ಅಭಿಮನ್ಯುವನ್ನು ಮಡಿಕೇರಿಗೆ ಸಂತೋಷದಿಂದ ಬೀಳ್ಕೊಟ್ಟು ಆಗಿಂದಾಗೆ ಬರ್ತಾಹೋಗ್ತಾ ಇರು.
ನನ್ಗಂತೂ ಮಡಿಕೇರಿಯಲ್ಲಿ ನಿನ್ನ ಭೇಟಿಯಾಗೋದಕ್ಕೆ ಅವಕಾಶವಿಲ್ಲ.
ಅದ್ಕೆ ನೀನೇ ಇಲ್ಲಿಗೆ ಬಂದು ನನ್ನ ಬೇಟಿಯಾಗಿ ಹೋಗು.
ಇಲ್ಲಿ ಎಷ್ಟು ಹೊತ್ತು ಬೇಕಾದ್ರೂ ಕೂತು ಮಾತಾಡ್ಬೊಹುದು.
ಇಲ್ಲಿ ಯಾರಾದರು ನೋಡಿಬಿಡ್ತಾರೆ ಎಂಬ ಭಯ ನಮಗಿಲ್ಲ ಎಂದು ಹೇಳಿ ನಕ್ಕಳು.
ಆಯ್ತು, ನೀನಂದುಕೊಂಡಂತೆ ಆಗಲಿ ಅಂದ ಅಭಿಮನ್ಯು ಮೈಸೂರಿನಿಂದ ನಿರ್ಗಮಸಿದ.
ಅಭಿಮನ್ಯು ಮಡಿಕೇರಿ ತಲುಪುವಷ್ಟರೊಳಗೆ ಇಬ್ಬರು ಮೈಸೂರಿನಲ್ಲಿ ಭೇಟಿಯಾಗಿರುವ ವಿಚಾರ ರಾಜಶೇಖರ್ ಮನೆಯವರೆಗೂ ತಲುಪಿತು.
ಮೈಸೂರಿನ ಹೋಟೆಲ್‌ವೊಂದರಲ್ಲಿ ಇಬ್ಬರು ಕುಳಿತು ಆಡಿಕೊಳ್ಳುತ್ತಿದ್ದ ಪ್ರತಿಯೊಂದು ಮಾತು ಪರಿಚಿತರ ಮೂಲಕ ರಾಜಶೇಖರ್ ಕಿವಿಗೆ ಮುಟ್ಟಿತು.
ಇನ್ನು ಮಗಳಿಗೆ ಕಾಲಾವಕಾಶ ನೀಡುವುದರಲ್ಲಿ ಅರ್ಥವಿಲ್ಲವೆಂದು ತಿಳಿದ ರಾಜಶೇಖರ್ ಮೈಸೂರಿಗೆ ತೆರಳಿ ಅಕ್ಷರಳನ್ನು ಬಲವಂತವಾಗಿ ಮನೆಗೆ ಕರೆತಂದರು.
ಮನೆಗೆ ಎಳೆದು ತಂದವರೇ ಮನಬಂದಂತೆ ಥಳಿಸಿದರು.
ಯಾವ ಘಳಿಗೆಯಲ್ಲಿ ಹುಟ್ಟಿಬಿಟ್ಟೆಯೋ ನಮ್ಮ್ಮ ನೆಮ್ಮದಿ ಹಾಳು ಮಾಡೋದಕ್ಕೆ.
ಇಲ್ಲಿ ಕದ್ದುಮುಚ್ಚಿ ಭೇಟಿಯಾಗೋದಕ್ಕೆ ಸಾಧ್ಯವಿಲ್ಲ ಅಂದುಕೊಂಡು ಮೈಸೂರಿಗೆ ನೀನೇ ವರ್ಗಾವಣೆ ಮಾಡಿಸಿ ಕೊಂಡು ಹೋಗಿ ಸರಕಾರ ವರ್ಗಾವಣೆ ಮಾಡಿಬಿಟ್ರು ಅಂಥ ಸುಳ್ಳು ಬೇರೆ ಹೇಳ್ತಾ ಇದ್ದೀಯ.
ನೀವಿಬ್ರು ಮೈಸೂರಿನಲ್ಲಿ ಕದ್ದುಮುಚ್ಚಿ ಭೇಟಿಯಾದ್ರೆ ನಮ್ಗೆ ತಿಳಿಯೋದಿಲ್ಲ ಅಂದ್ಕೊಂಡಿದ್ದೀಯ?
ಬೆಕ್ಕು ಕಣ್ಣು ಮುಚ್ಚಿ ಹಾಲು ಕುಡಿದರೆ ಪ್ರಪಂಚನೇ ಕಾಣೋದಿಲ್ಲ ಅಂದುಕೊಳ್ಳುತ್ತದೆ.
ನೀನು ಕೂಡ ಬೆಕ್ಕಿನ ತರ ಆಡ್ತಾ ಇದ್ದೀಯ.
ಇಂತಹ ಬದುಕು ನಡೆಸೋದಕ್ಕಿಂತ ಎಲ್ಲಾದ್ರು ಹೋಗಿ ಸಾಯೋದಕ್ಕೇನು?
ಆಕ್ರೋಶದಿಂದ ಕುದಿಯುತ್ತಿದ್ದ ರಾಜಶೇಖರ್ ಮಗಳಿಗೆ ಮನಬಂದಂತೆ ಬೈಯ್ದು ಆಕ್ರೋಶವನ್ನು ತಣಿಸಿಕೊಳ್ಳಲು ಪ್ರಯತ್ನಿಸಿದರು.
ಲೀಲಾವತಿ ಎಲ್ಲವನ್ನೂ ನೋಡುತ್ತಾ ಕಲ್ಲಾಗಿ ನಿಂತು ಬಿಟ್ಟರು.
ಗಂಡನನ್ನು ಎಷ್ಟೂಂತ ಸಮಾಧಾನ ಪಡಿಸಲು ಸಾಧ್ಯ?
ಮಗಳು ನಡೆದುಕೊಳ್ಳುತ್ತಿರುವ ರೀತಿನೇ ಹಾಗೆ ಇದೆ.
ಇನ್ನು ಅವರಿಗೆ ಸಿಟ್ಟು ಬರದೆ ಇನ್ನೇನು ಬರಲು ಸಾಧ್ಯ?
ಪ್ರೀತಿ ಮಾಡಿದ ತಪ್ಪಿಗೆ  ಅವಳು ಕೂಡ ಸ್ವಲ್ಪ ನೋವು ಅನುಭವಿಸಲಿ ಅಂದುಕೊಂಡರು.
ಮನಸೋ‌ಇಚ್ಚೆ ಥಳಿಸಿ ಆಕೆಯನ್ನು ಬಾತ್‌ರೂಂ ಕಡೆಗೆ ಎಳೆದೊಯ್ದು ತಣ್ಣೀರಿನಲ್ಲಿ ಸ್ನಾನ ಮಾಡಿ ಹೊರ ಬರುವಂತೆ ನಿರ್ದೇಶನ ನೀಡಿದರು.
ಒಂದರ್ಧ ತಾಸು ತಣ್ಣೀರಿಗೆ ಮೈಯೊಡ್ಡಿ ಅತ್ತುಬಿಟ್ಟಳು.
ರಾಜಶೇಖರ್ ಕೈಗಳ ಗುರುತು ಮೈ ಮೇಲೆ ಮೂಡಿದ್ದವು.
ಮುಖ ಊದಿಕೊಂಡಿತು.
ದೇಹ ನಿತ್ರಾಣಗೊಳ್ಳುವಷ್ಟು ಆಕೆಯ ಮೇಲೆ ಹಲ್ಲೆ ನಡೆಯಿತು.
ಮೈ ಮೇಲೆ ತಣ್ಣೀರು ಸುರಿದುಕೊಂಡು ಸ್ವಲ್ಪ ನಿಟ್ಟುಸಿರು ಬಿಟ್ಟಳು.
ಅಪ್ಪನಿಗೆ ಮುಖ ತೋರಿಸುವುದಕ್ಕಿಂತ ವೇಲ್‌ನಿಂದ ನೇಣು ಬಿಗಿದುಕೊಂಡು ಆತ್ಮಹತ್ಯೆ ಮಾಡಿಕೊಳ್ಳುವುದೇ ಒಳ್ಳೆಯದೆಂದು ತಿಳಿದು ಆತ್ಮಹತ್ಯೆಗೆ ಮುಂದಾದಳು.
ಆ ಕ್ಷಣದಲ್ಲಿ ಅಭಿಮನ್ಯು ನೆನಪಿಗೆ ಬಂದು ಸುಮ್ಮನಾದಳು.
ಆತ್ಮಹತ್ಯೆ ಮಾಡಿಕೊಂಡರೆ ಅಭಿಮನ್ಯು ಅನಾಥನಾಗಿ ಬಿಡುತ್ತಾನಲ್ಲ?
ಅವನು ಅನಾಥವಾಗಬಾರದು.
ನಾನು ಅವನಿಂದ ದೂರವಾದರೆ ಅವನ ಜೀವನ ನೆಮ್ಮದಿಯಾಗಿ ಇರೋದಕ್ಕೆ ಸಾಧ್ಯ ಇಲ್ಲ ಅಂದುಕೊಂಡು ಮತ್ತೆ, ಮತ್ತೆ ಬಿಕ್ಕಳಿಸಿ ಅತ್ತು ಹೊಂದಷ್ಟು ತಣ್ಣೀರನ್ನು ತಲೆಗೆ ಸುರಿದುಕೊಂಡು ಸ್ನಾನ ಮುಗಿಸಿ ಹೊರಬಂದಳು.
ಸಿಟ್ಟಿನಿಂದ ಕುದಿಯುತ್ತಿದ್ದ ರಾಜಶೇಖರ್ ಮನೆಯೊಳಗೆ ಅತ್ತಿಂದಿತ್ತ ತಿರುಗಾಡುತ್ತಿದ್ದರು.
ಒಂದೆಡೆ ಕುಳಿತುಕೊಳ್ಳುವಷ್ಟೂ ವ್ಯವಧಾನ ಇರಲಿಲ್ಲ.
ಅಷ್ಟರ ಮಟ್ಟಿಗೆ ಮಗಳ ನಡೆ ಅವರಿಗೆ ಕೋಪ ತರಿಸಿತು.
ಬಾತ್‌ರೂಂನಿಂದ ಹೊರ ಬಂದ ಮಗಳ ಕೈ ಹಿಡಿದುಕೊಂಡ ರಾಜಶೇಖರ್ ಜೊತೆಗೆ ಪತ್ನಿಯನ್ನೂ ಕರೆದುಕೊಂಡು ದೇವರ ಕೋಣೆಗೆ ನಡೆದರು.
ಮಗಳನ್ನು ಮನೆ ದೇವರ ಎದುರು ನಿಲ್ಲಿಸಿ ಇನ್ನು ಮುಂದೆ ಎಂದಿಗೂ ಅಭಿಮನ್ಯುವನ್ನು ಭೇಟಿಯಾಗೋದಿಲ್ಲ.
ಅವನನ್ನ ಮರೆತು ಬಿಡ್ತೇನೆ ಅಂತ ದೇವರ ಮುಂದೆ ಆಣೆ ಮಾಡು.
ಇಲ್ಲದಿದ್ರೆ ನಿನ್ನ ಇಲ್ಲೇ ಕೊಂದು ಬಿಡ್ತೇನೆ.
ದೇವರ ಫೋಟೋದ ಎದುರು ನಿಂತು ಗುಡುಗಿದರು ರಾಜಶೇಖರ್.
ಅಪ್ಪ ಹೇಳಿದ ಹಾಗೆ ನಡೆದುಕೊಳ್ಳದೆ ಇದ್ದರೆ ಮತ್ತಷ್ಟು ಒದೆ ಬೀಳುವುದು ನಿಶ್ಚಿತ.
ದೇವರಿಗೆ ನನ್ನ ಎಲ್ಲಾ ವಿಚಾರ ತಿಳಿದ್ದೇ ಇದೆ.
ಅಭಿಮನ್ಯುವನ್ನು ನನ್ನವನಾಗಿಸು ದೇವರೇ ಎಂದು ದಿನಾ ಬೇಡಿಕೊಳ್ಳುತ್ತಿದ್ದ ದೇವರ ಎದುರಿನಲ್ಲಿ ಇಂದು ಇನ್ನು ಮುಂದೆ ಅಭಿಮನ್ಯುವನ್ನು ಭೇಟಿಯಾಗುವುದಿಲ್ಲ.
ಅವನನ್ನ ಮರೆತು ಬಿಡ್ತೇನೆ ಎಂದು ಹೇಳುವುದಾದರೂ ಹೇಗೆ?
ಅಂದುಕೊಂಡು ಭರಿಸಲಾಗದ ದುಃಖದಿಂದ ಅತ್ತುಬಿಟ್ಟಳು.
ಆಕೆಯ ಅಳು ಕೇಳಿ ರಾಜಶೇಖರ್‌ಗೆ ಕರುಣೆ ಉಕ್ಕಿ ಬರಲಿಲ್ಲ.
ಆಕೆ ಸುರಿಸುತ್ತಿರುವ ಪ್ರತಿ ಕಣ್ಣೀರಿನ ಹನಿಯಲ್ಲಿಯೂ ಕೂಡ ಅಭಿಮನ್ಯುವಿನ ನೆನಪಿದೆ.
ಕಣ್ಣೀರು ನಿಂತಾಗ ಮಾತ್ರ ಅವಳನ್ನು ನಂಬೋದಕ್ಕೆ ಸಾಧ್ಯ ಎಂದು ಅರಿತ ರಾಜಶೇಖರ್ ಕೋಪ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಾಗದೆ ದೇವರ ಮುಂದೆಯೇ ಕೈ ಎತ್ತಿ ಹಲ್ಲೆ ನಡೆಸಲು ಮುಂದಾದರು.
ದೇವರ ಮುಂದೆ ನಿಂತು ಮನಪೂರ್ವಕವಾಗಿ ಅಭಿಮನ್ಯುವನ್ನು ತೊರೆಯುವ ನಿರ್ಧಾರ ಪ್ರಕಟಿಸುವ ಇರಾದೆ ಆಕೆಯಲ್ಲಿ ಇಲ್ಲ.
ಕೇವಲ ಅಪ್ಪನನ್ನು ಸಂತೃಪ್ತಿ ಪಡಿಸುವುದಕೋಸ್ಕರ ಇನ್ನು ಮುಂದೆ ಎಂದಿಗೂ ಅಭಿಮನ್ಯುವನ್ನು ಭೇಟಿಯಾಗೋದಿಲ್ಲ, ಮಾತಾಡೋದಿಲ್ಲ, ಅವನ ನೆರಳನ್ನು ಕೂಡ ನೋಡೋದಿಲ್ಲ.
ನೀವು ನೋಡಿದ ಹುಡುಗನೊಂದಿಗೆ ಸಂಸಾರ ನಡೆಸ್ತೇನೆ ಎಂದು ಅಪ್ಪನಿಗೆ ತೃಪ್ತಿಯಾಗಲಿ ಎಂದು ಒಂದೆರಡು ಮಾತು ಹೆಚ್ಚಿಗೆ ಸೇರಿಸಿ ಆಡಿದಳು.
ದೇವರ ಮುಂದೆ ಪ್ರತಿಜ್ಞೆ ಕೈಗೊಂಡ ಬಳಿಕ ಮತ್ತೆ ಕೈ ಮುಗಿದು ಎರಡನೇ ಸುತ್ತಿನ ಪ್ರಾರ್ಥನೆಯನ್ನು ತನ್ನ ಮನದೊಳಗೆ ಕೈಗೊಂಡಳು.
‘ದೇವರೇ…, ಪ್ರೀತಿಗೋಸ್ಕರ ನಿನ್ನ ಮುಂದೆ ಇಂತಹ ಒಂದು ಸುಳ್ಳಿನ ಪ್ರತಿಜ್ಞೆ ಕೈಗೊಂಡಿದ್ದೇನೆ.
ದಯವಿಟ್ಟು ಕ್ಷಮಿಸಿ ಬಿಡು.
ನನ್ಗೆ ನನ್ನ ಅಭಿಮನ್ಯು ಬೇಕು.
ಅವನನ್ನ ನನ್ಗೆ ದೊರೆಯುವಂತೆ ಮಾಡು.
ಅಭಿಮನ್ಯುವನ್ನು ಬಿಟ್ಟು ನನ್ನಿಂದ ಬದುಕೋದಕ್ಕೆ ಸಾಧ್ಯವಿಲ್ಲ.
ಅಭಿಮನ್ಯುವಿನ ಪರಿಸ್ಥಿತಿ ಕೂಡ ನನಗಿಂತ ಭಿನ್ನವಾಗಿಲ್ಲ.
ಇದೊಂದು ಕೋರಿಕೆಯನ್ನು ನೆರವೇರಿಸಿಕೊಡು ಎಂದು ದೇವರಲ್ಲಿ ಪ್ರಾರ್ಥಿಸಿ ಕಣ್ಗಳಿಂದ ಜಲಪಾತದಂತೆ ಹರಿದು ಬರುತ್ತಿದ್ದ ಕಣ್ಣೀರನ್ನು ಒರೆಸಿಕೊಳ್ಳುತ್ತಾ ಅಪ್ಪನ ಕಡೆಗೊಮ್ಮೆ ನೋಡಿ ಈಗ ನಿಮ್ಗೆ ಸಂತೃಪ್ತಿ ಆಯ್ತಾ?
ಎಂದು ಆಕ್ರೋಶದಿಂದ ಕೇಳಿದಳು.
ದೇವರ ಮುಂದೆ ಪ್ರತಿಜ್ಞೆ ಮಾಡಿದ್ದೀಯ.
ಇನ್ನು ಮುಂದೆ ಎಲ್ಲಾದರು ಅಭಿಮನ್ಯುವನ್ನು ಭೇಟಿಯಾದರೆ ದೇವರು ನಿನ್ನ  ಸುಮ್ನೆ ಬಿಡೋದಿಲ್ಲ.
ನೀನು ಸಾಯೋದು ನಿಶ್ಚಿತ.
ದೇವರ ಶಾಪ ನಿನ್ಗೆ ತಟ್ಟದೆ ಇರೋದಿಲ್ಲ ಧಾರ್ಮಿಕ ಭಕ್ತಿ ಹೆಚ್ಚಿರುವ ಅಕ್ಷರಳನ್ನು ದೇವರ ಹೆಸರಿನಲ್ಲಿ ಬೆದರಿಸಿದರು.
ಎಲ್ಲಾ ಮುಗಿತಾ ಅಥವಾ ಇನ್ನೇನಾದ್ರು ಉಂಟಾ?
ಇದ್ರೆ ಹೇಳಿ ಬಿಡಿ?
ಹಾಳಾದ ಹೆಣ್ಣು ಜನ್ಮ ದೇವರು ನನ್ಗೆ ಯಾಕಾದ್ರೂ ಕೊಟ್ನೋ ಎಂದು ದೇವರು ಹಾಗೂ ಜನ್ಮಕೊಟ್ಟವರನ್ನು ಶಪಿಸುತ್ತಾ ಕಣ್ಣೀರಿಡುತ್ತಲೇ ಬೆಡ್‌ರೂ ಕಡೆಗೆ ಓಡಿದಳು.
ಮಂಚದ ಮೇಲೆ ಬಿದ್ದುಕೊಂಡು ಮನಸೋ‌ಇಚ್ಚೆ ಅತ್ತುಬಿಟ್ಟಳು, ಮನಸ್ಸು ಹಗುರವಾಗುವವರೆಗೆ.
ಆಕೆಯನ್ನು ಸಂತೈಸಲು ಯಾರೂ ಮುಂದಾಗಲಿಲ್ಲ.
ಅವಳು ಮಾಡಿದ ತಪ್ಪಿಗೆ ಶಿಕ್ಷೆ ಅನುಭವಿಸಲಿ ಎಂಬಂತೆ ತಮ್ಮ ಪಾಡಿಗೆ ತಾವಿದ್ದರು.
ಇಬ್ಬರ ಪ್ರೀತಿಯನ್ನು ಕೊನೆಗಾಣಿಸಬೇಕೆಂದು ನಿರ್ಧರಿಸಿದ ರಾಜಶೇಖರ್ ಮನದಲ್ಲಿ ಹಲವಾರು ಆಲೋಚನೆಗಳು ಹುಟ್ಟಿಕೊಂಡಿತು.
ಹೇಗಾದರು ಮಾಡಿ ಅಭಿಮನ್ಯುವಿಗೆ ಅಕ್ಷರಳ ಬಗ್ಗೆ ಜಿಗುಪ್ಸೆ ಹುಟ್ಟುವ ಹಾಗೆ ಮಾಡಬೇಕು.
ಅದಕ್ಕೆ ಅಕ್ಷರಳನ್ನು ಒಂದು ಅಸ್ತ್ರವಾಗಿ ಬಳಕೆ ಮಾಡಬೇಕೆಂದು ನಿರ್ಧರಿಸಿದರು.
ಸ್ವಲ್ಪ ಹೊತ್ತು ಕಳೆದ ನಂತರ ನೇರವಾಗಿ ಅಕ್ಷರಳ ಬಳಿ ಹೋದ ರಾಜಶೇಖರ್, ಅಕ್ಷರ, ನೀನು ಅಭಿಮನ್ಯುವಿನ ಬಗ್ಗೆ ಯೋಚನೆ ಮಾಡ್ತಾ ಕಣ್ಣೀರು ಸುರಿಸ್ಬೇಡ.
ನನ್ಗೆ ಅದನ್ನ ನೋಡೋದಕ್ಕೆ  ಇಷ್ಟ ಇಲ್ಲ.
ಅಭಿಮನ್ಯುವಿಗೆ ಕೂಡ್ಲೇ ಫೋನ್ ಮಾಡಿ ‘ನೀನು ನನ್ಗೆ  ಇಷ್ಟ ಇಲ್ಲ.
ನನ್ನ ಮರೆತು ನಿನ್ನ ಪಾಡಿಗೆ ನೀನು ಇದ್ದು ಬಿಡು ಅಂತ ಹೇಳ್ಬೇಕು.
ಹೇಳದೆ ಹೋದ್ರೆ ಪುನಃ ಒದೆ ತಿನ್ಲಿಕ್ಕೆ ರೆಡಿಯಾಗಿರು ಎಂದು ಗದರಿಸಿದರು.
ಒಂದೆರಡು ಏಟು ಬಿದ್ದ ನಂತರ ಮಗಳು ಸಾಕಷ್ಟು ಬದಲಾಗಿ ಹೋಗಿದ್ದಾಳೆ.
ಕಳೆದ ಬಾರಿ ಮನೆಗೆ ಬಂದಾಗ ಪ್ರತಿಯೊಂದು  ಮಾತಿಗೆ ಎದುರು ಮಾತನಾಡುತ್ತಿದ್ದಳು.
ಮನೆಗೆ ಕರ್ಕೊಂಡು ಬಂದು ನಾಲ್ಕು ಒದ್ದಾಗ ಬಾಲ ಮುದುರಿದ ನಾಯಿ ಅಂತೆ ಆಗಿಬಿಟ್ಟಿದ್ದಾಳೆ.
ಇವಳನ್ನ ಸರಿದಾರಿಗೆ ತರೋದಕ್ಕೆ ಇದೇ ಸರಿಯಾದ ಮದ್ದು ಅಂದುಕೊಂಡು ತಮ್ಮ ಕಾರ್ಯಸಾಧನೆ ಯಾಗುತ್ತಿರುವುದನ್ನು ಕಂಡು ಮನದೊಳಗೆ ಸಂತೋಷವನ್ನು ಅನುಭವಿಸತೊಡಗಿದರು.
ದೇವರ ಮುಂದೆ ನಿಂತು ಪ್ರತಿಜ್ಞೆ ಕೈಗೊಂಡು ಅಪ್ಪನನ್ನು ಸಂತೃಪ್ತಿ ಪಡಿಸಿದ್ದು ಆಯ್ತು.
ಇನ್ನು ಅಭಿಮನ್ಯುವಿಗೆ ಒಂದಷ್ಟು ಬೈದು ಸಂತೃಪ್ತಿ ಪಡಿಸೋದೊಂದು ಬಾಕಿ ಇದೆ.
ಅದು ಒಂದು ಆಗಿ ಹೋಗಲಿ ಅಂದುಕೊಂಡ ಅಕ್ಷರ ಅಭಿಮನ್ಯುವಿಗೆ ಫೋನಾಯಿಸಿದಳು.
ಅಭಿಮನ್ಯು, ನಿನ್ನ ನಾನು ಪ್ರೀತಿ ಮಾಡಿ ಜೀವನದಲ್ಲಿ ದೊಡ್ಡ ತಪ್ಪು ಮಾಡಿಬಿಟ್ಟೆ.
ಅದಕ್ಕೆ ಪ್ರಾಯಶ್ಚಿತ ಮಾಡಿಕೊಳ್ತಾ ಇದ್ದೇನೆ.
ಇನ್ನಾದರೂ ನನ್ನ ಜೀವನದಲ್ಲಿ ಆಟವಾಡುವುದನ್ನು ನಿಲ್ಲಿಸಿ ನನ್ನ ಪಾಡಿಗೆ ನನ್ನ ಬಿಟ್ಟು ಬಿಡು.
ನಿನ್ನ ಪ್ರೀತಿ ಮಾಡಿದ್ದು ನನ್ನ ತಪ್ಪು.
ಅದಕೋಸ್ಕರ ನಿನ್ನಲ್ಲಿ ಕ್ಷಮೆ ಕೇಳ್ತಾ ಇದ್ದೇನೆ.
ಆದರೆ, ಇನ್ನು ಮುಂದೆ ನನ್ನ ಜೀವನದಲ್ಲಿ ಕಾಲಿಡೋದಕ್ಕೆ ಪ್ರಯತ್ನ ಮಾಡ್ಬೇಡ ಎಂದಷ್ಟೇ ಹೇಳಿ ಫೋನಿಟ್ಟು ಗೊಳೋ ಎಂದು ಅಳಲು ಪ್ರಾರಂಭಿಸಿದಳು.
ಆಡಿದ ಮಾತುಗಳೆಲ್ಲವೂ ಮನಪೂರ್ವಕವಾಗಿರಲಿಲ್ಲ.
ಎಲ್ಲವೂ ರಾಜಶೇಖರ್‌ನನ್ನು ಸಂತೃಪ್ತಿ ಪಡಿಸಲು ಆಡಿದ ಮಾತುಗಳಾಗಿದ್ದವು.
ಆ ಸತ್ಯದ ಅರಿವು ಆಕೆಗೆ ಮಾತ್ರ ಗೊತ್ತು.
ಒಂದೇ ಉಸಿರಿನಲ್ಲಿ ಎಲ್ಲಾ ಹೇಳಿ ಮುಗಿಸಿದ ಅಕ್ಷರಳ ಮಾತು ಕೇಳಿ ಅಭಿಮನ್ಯುವಿಗೆ ಬರಸಿಡಿಲು ಬಡಿದಂತಾಯಿತು.
ಇಷ್ಟೊಂದು ವರ್ಷ ಜೋಪಾನವಾಗಿ ಕಾಯ್ದುಕೊಂಡು ಬಂದ ಪ್ರೀತಿಯನ್ನು ಏಕಾ‌ಏಕಿ ತಿರಸ್ಕಾರ ಮಾಡುವ ಮಾತು ಕೇಳಿ ಕಂಗಾಲಾದ.
ಈ ಹಾಳಾದ ಹುಡುಗಿಯರ ಬುದ್ಧಿಯೇ ಇಷ್ಟು.
ಇರುವಷ್ಟು ದಿನ ಚೆನ್ನಾಗಿ ಇರ್ತಾರೆ.
ಒಳ್ಳೆಯ ಹುಡುಗ ಸಿಕ್ಕ ಮೇಲೆ ಕಸದ ಬುಟ್ಟಿಗೆ ಕಸ ಎಸೆಯುವಂತೆ  ಪ್ರೀತಿಯನ್ನೂ ಎಸೆದು ಬಿಡುತ್ತಾರೆ.
ಮೊನ್ನೆ ಮೊನ್ನೆ ತನಕವೂ ಇದ್ದ ಪ್ರೀತಿ ಇಂದು ಇಲ್ಲ ಅಂದರೆ ಆಕೆಯ ಮನಸ್ಸು ಎಷ್ಟೊಂದು ಕಠೋರವಾಗಿರಬೇಡ?
ಅಂತಹವಳನ್ನು ಪ್ರೀತಿಸಿ ನಾನು ಪಡೆಯಬೇಕಾಗಿರುವುದಾದರೂ ಏನು? ಅನ್ನಿಸಿತು. 
ರಾಜಶೇಖರ್‌ಗೆ ಮಗಳ ಮಾತು ಕೇಳಿ ಇನ್ನಿಲ್ಲದ ಸಂತೋಷ ತರಿಸಿತು.
ಅವರಿಗೂ ಕೂಡ ಗೊತ್ತು ಮಗಳು ಆಡಿದ ಮಾತು ಮನಪೂರ್ವಕವಾಗಿಲ್ಲ ಎಂದು.
ಆದರೆ, ಮಗಳು ಆಡಿದ ಮಾತು ಕೇಳಿ ಅಭಿಮನ್ಯು ತಲ್ಲಣಗೊಂಡು ಆಕೆಯನ್ನು ತಿರಸ್ಕಾರ ಮಾಡುತ್ತಾನೆ ಎಂಬ ವಿಚಾರ ಅವರ ಸಂತೋಷಕ್ಕೆ ಕಾರಣವಾಯಿತು.
ಆ ಸಂತೋಷದಲ್ಲಿ ಸಿಗರೇಟ್ ಹಚ್ಚಿಕೊಂಡು ಗೆಲುವಿನ ನಗೆಯೊಂದಿಗೆ ಹೊಗೆಯನ್ನು ಸುರುಳಿ ಸುರುಳಿಯಾಗಿ ಬಿಡುವ ಪ್ರಯತ್ನ ಮಾಡುತ್ತಿದ್ದರು.
ಮಗಳು ನಾನಂದುಕೊಂಡದಕ್ಕಿಂತ ಚೆನ್ನಾಗಿಯೇ ಅಭಿಮನ್ಯುವಿಗೆ ಪ್ರೀತಿಯನ್ನು ತಿರಸ್ಕರಿಸುವ ವಿಷಯ ಮನಮುಟ್ಟುವಂತೆ ಹೇಳಿ ಮುಗಿಸಿದ್ದಾಳೆ ಅಂದುಕೊಂಡ ರಾಜಶೇಖರ್ ತುಟಿಯಲ್ಲಿ ಗೆಲುವಿನ ಕಿರುನಗೆ ಬೀರಿತು.
ಎಲ್ಲವನ್ನು ಜಯಿಸಿದ ಸಂತೋಷದಲ್ಲಿದ್ದ ರಾಜಶೇಖರ್ ನಂದಕುಮಾರ್‌ಗೆ ಫೋನಾಯಿಸಿ ನಾಳೆ ಬೆಳಗ್ಗೆ ಮನೆಗೆ ಹೆಣ್ಣು ನೋಡೋದಕ್ಕೆ ಬರುವಂತೆ ಬರಮಾಡಿಕೊಂಡರು.
ಮಗಳು ಮದ್ವೆಗೆ ಒಪ್ಪಿಕೊಂಡಿದ್ದಾಳೆ.
ಮಗನ ಕರ್ಕೊಂಡು ಬಂದ್ಬಿಡು ಅಂದ ರಾಜಶೇಖರ್ ಮಗಳ ಒಪ್ಪಿಗೆ ಪಡೆಯದೆಯೇ ಮದುವೆ ಮಾಡಿಸುವ ನಿರ್ಧಾರ ಕೈಗೊಂಡರು.
ಬೆಡ್‌ರೂಂನಲ್ಲಿ ಮಲಗಿದ್ದ ಮಗಳ ಬಳಿ ಹೋದ ರಾಜಶೇಖರ್, ನಾಳೆ ನಿನ್ನ ನೋಡೋದಕ್ಕೆ ಹುಡುಗ ಬರ್ತಾ ಇದ್ದಾನೆ.
ಬಾಯಿ ಮುಚ್ಕೊಂಡು ಒಪ್ಕೋ ಬೇಕು.
ನಾಳೆ ಏನಾದ್ರು ತಕರಾರು ಎತ್ತಿದ್ರೆ.
ನಿನ್ನ ಇಲ್ಲೇ ಕೊಂದು ಹೂತಾಕಿ ಬಿಡ್ತಿನಿ.
ಎಂದು ಗದರಿಸಿದರು.
ಅಕ್ಷರ ಯಾವುದೇ ಪ್ರತಿಕ್ರಿಯೆ ನೀಡದೆ ಅಭಿಮನ್ಯುವನ್ನು ನೆನೆಯುತ್ತಾ ಕಣ್ಣೀರು ಸುರಿಸುತ್ತಿದ್ದಳು.
‘ತಾನಾಡಿದ ಮಾತು ಕೇಳಿ ಅಭಿಮನ್ಯು ಏನಂದುಕೊಂಡಿರುತ್ತಾನೋ ಏನೋ?
ಮನಸ್ಸಿಗೆ ನೋವಾಗಿ ಏನಾದ್ರು ಮಾಡ್ಕೊಂಡು ಬಿಟ್ರೆ!?
ದೇವರೇ ಹಾಗೇನು ಆಗದಿರಲಿ.
ಆದಷ್ಟು ಬೇಗ ನನ್ನ ಈ ನರಕದಿಂದ ಮುಕ್ತಿಗೊಳಿಸಿ ಬಿಡು ಎಂದು ಪ್ರಾರ್ಥಿಸಿಕೊಂಡಳು.
ತುಂಬಾ ಉತ್ಸಾಹದಿಂದ ಮರುದಿನ ಬೆಳಗ್ಗಿನ ಜಾವ ಮನೆಗೆ ಹೆಂಡತಿ, ಮಗನೊಂದಿಗೆ ಆಗಮಿಸಿದರು ನಂದಕುಮಾರ್.
ಅಕ್ಷರಳನ್ನು ಕಂಡು ತುಂಬಾ ಸಂತೋಷಗೊಂಡರು.
ಇಂತಹ ಒಳ್ಳೆಯ ಹುಡುಗಿ ನಮ್ಮ ಮನೆಯ ಸೊಸೆಯಾಗಿ ಬರ್ತಾ ಇರೋದು ನಮ್ಮ ಸೌಭಾಗ್ಯ ಎಂದು ಮುಕ್ತಕಂಠದಿಂದ ಹೊಗಳಿದರು.
ಏನು ಸೌಭಾಗ್ಯನೋ ಏನೋ… ಎಂದು ಮನದಲ್ಲಿ ಅಂದುಕೊಂಡರು ರಾಜಶೇಖರ್.
ಅಕ್ಷರ, ಅಂದಹಾಗೆ ನಿನ್ಗೆ ಈ ಮದ್ವೆಗೆ ಒಪ್ಪಿಗೆ ಇದೆಯ?
ಔಪಚಾರಿಕವಾಗಿ ಕೇಳಿದರು ನಂದಕುಮಾರ್.
ನನ್ಗೆ ಈ ಮದ್ವೆಗೆ ಒಪ್ಪಿಗೆ ಇದೆ.
ನನ್ಗಿಂತ ಹೆಚ್ಚಾಗಿ ಅಪ್ಪನಿಗೆ ನಿಮ್ಮ ಸಂಬಂಧ ಬೆಳೆಸಬೇಕೂಂತ ಆಸೆ.
ಅಪ್ಪನ ಆಸೆಗೆ ತಣ್ಣೀರು ಎರಚೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಮುಂದಿನ ವಿಚಾರ ಏನಿದ್ದರೂ ಅಪ್ಪನೊಂದಿಗೆ ಮಾತಾಡಿ ಮುಗಿಸಿಕೊಳ್ಳಿ.
ಅಕ್ಷರ ಮುಖ ಊದಿಸಿಕೊಂಡು ಆಡಿದ ಮಾತು ಕೇಳಿದ ನಂದಕುಮಾರ್, ರಾಜಶೇಖರ್ ಕಡೆಗೆ ತಿರುಗಿ, ರಾಜು, ಯಾಕೋ ನಿನ್ನ ಮಗಳಿಗೆ ಈ ಮದ್ವೆ ಇಷ್ಟ ಇಲ್ಲ ಅಂತ ಕಾಣುತ್ತೆ.
ಕೋಪದಲ್ಲಿ ಇದ್ದಾಳೆ…?
ಹಾಗೇನು ಇಲ್ಲ ನಂದ, ನಿನ್ನೆ ತಾನೇ ಮನೆಗೆ ಬಂದಿದ್ದಾಳೆ.
ಬಸ್‌ನಲ್ಲಿ ಬಂದದಕ್ಕೆ ಸ್ವಲ್ಪ ಸುಸ್ತಾಗಿದೆ.
ಅದಕ್ಕೆ ಅವಳಿಗೆ ಮಾತಾಡೋ ಉತ್ಸಾಹ ಇಲ್ಲ.
ಆಯಾಸವಾದಾಗ ಅವಳನ್ನ ಯಾರಾದ್ರು ಮಾತಾಡಿಸಿದ್ರೆ ಅವಳು ಮುಖ ಊದಿಸಿಕೊಂಡೇ ಉತ್ತರ ಕೊಡ್ತಾಳೆ.
ಅದು ಅವಳು ಸಣ್ಣ ವಯಸ್ಸಿನಿಂದಲೂ ರೂಢಿಸಿಕೊಂಡು ಬಂದಿರುವ ಬುದ್ಧಿ.
ನಂದಕುಮಾರ್ ಮಗನಿಗೆ ನಿನ್ನ ಕೊಟ್ಟು ಮದ್ವೆ ಮಾಡ್ತಾ ಇದ್ದೀವಿ ಅಂದ ಕ್ಷಣ ಅವಳಿಗಾದ ಸಂತೋಷ ಅಷ್ಟಿಷ್ಟಲ್ಲ.
ಅದಕೋಸ್ಕರ ಕಚೇರಿಗೆ ರಜೆ ಹಾಕಿ ಬಂದಿದ್ದಾಳೆ.
ಈಗ ನಿಮ್ಮ ಮುಂದೆ ಮಾತಾಡೋದಕ್ಕೆ ನಾಚಿಕೆ ಪಟ್ಕೊಂಡು ತಲೆ ತಗ್ಗಿಸಿ ನಿಂತಿದ್ದಾಳೆ ನೋಡಿ ನಂದಕುಮಾರ್ ಮನದಲ್ಲಿ ಕವಿದಿದ್ದ ಸಂಶಯ ದೂರ ಮಾಡಲು ತೇಪೆಹಾಕುವ ಕೆಲಸ ಮಾಡಿ ಮುಗಿಸಿದರು.
ಈಗಿನ ಕಾಲದಲ್ಲೂ ಕೂಡ ಹೆಣ್ಮಕ್ಕಳು ನಾಚ್ಕೋತ್ತಾರೆ ಅಂದ್ರೆ ತುಂಬಾ ಆಶ್ಚರ್ಯವಾಗುತ್ತೆ.
ನಮ್ಗೆ ಹುಡ್ಗಿ ಒಪ್ಪಿಗೆ ಆಗಿದ್ದಾಳೆ.
ನಿಖಿಲ್‌ಗೂ ಕೂಡ ಹುಡ್ಗಿ ಇಷ್ಟವಾಗಿದ್ದಾಳೆ.
ಮುಂದಿನ ತಿಂಗಳು ನಿಶ್ಚಿತಾರ್ಥ ಇಟ್ಟುಕೊಳ್ಳುವ.
 ಮದುವೆಗೆ ಮುನ್ನುಡಿ ಬರೆದರು ನಂದಕುಮಾರ್.
ಆಯ್ತು, ನೀವಂದುಕೊಂಡಂತೆ ಆಗಲಿ.
ನಮ್ಮದೇನು ಅಭ್ಯಂತರವಿಲ್ಲ ಎಂದು ರಾಜಶೇಖರ್ ಕೂಡ ಮದುವೆಗೆ ತಮ್ಮ ಸಮ್ಮತಿ ಸೂಚಿಸಿದರು.
ರಾಜು, ನಿನ್ನ ಮಗಳೊಟ್ಟಿಗೆ ಫ್ರೀಯಾಗಿ ಮಾತಾಡ್ಬೇಕೂಂತ ನಿಖಿಲ್ ಆಸೆ ಪಡ್ತಾ ಇದ್ದಾನೆ.
ಅವರಿಬ್ಬರನ್ನ ಹೊರಗೆ ಕಳುಹಿಸಿಕೊಡ್ಬೊಹುದಾ?
ವಿನಯವಾಗಿ ಕೇಳಿಕೊಂಡರು ನಂದಕುಮಾರ್.
ಆಯ್ತು, ಅದ್ಕೇನಂತೆ.
ಇಬ್ರು ನಾಳೆದಿನ ಮದ್ವೆಯಾಗೋರು.
ಮುಂದಿನ ಜೀವನ ಸುಗಮವಾಗಿ ಸಾಗಿಸೋದಕ್ಕೆ ಪರಸ್ಪರ ಮಾತಾಡ್ಕೊಂಡು ಬರ್ಲಿ ಅಂದ ರಾಜಶೇಖರ್ ಮಗಳ ಕಡೆಗೆ ತಿರುಗಿ ಅಕ್ಷರ, ನಿಖಿಲ್ ಜೊತೆ ಒಂದ್ಸಲ ಟೌನ್‌ಗೆ ಹೋಗಿ ಬಾ, ನಾವಿಲ್ಲಿ ಮಾತಾಡ್ಕೊಂಡು ಕೂತಿರ್ತಿವಿ ಅಂದರು.
ಅಕ್ಷರ ಮರು ಮಾತಾಡದೆ ನಿಖಿಲ್‌ನೊಂದಿಗೆ ನಡೆದಳು.
ಕಾರು ತೋಟದ ಹಾದಿ ಕ್ರಮಿಸಿ ರಾಜಾಸೀಟ್ ಕಡೆಗೆ ಪಯಣ ಬೆಳೆಸಿತು.
ಎಲ್ಲಿಗೆ ಕರ್ಕೊಂಡೋಗ್ತಾ ಇದ್ದೀಯ?
ಯಾಕೆ ಕರ್ಕೊಂಡೋಗ್ತಾ ಇದ್ದೀಯ?
ಎಂದು ಒಂದೇ ಒಂದು ಪ್ರಶ್ನೆಯನ್ನೂ ಕೂಡ ಆಕೆ ಕೇಳಲಿಲ್ಲ.
ಆತನೊಂದಿಗೆ ಮಾತಾಡುವುದಕ್ಕೇನಿದೆ ಅಂದುಕೊಂಡಳು.
ನಿಖಿಲ್ ಕೂಡ ಮಾತಾಡುವ ಧೈರ್ಯ ತೋರಲಿಲ್ಲ.
ರಾಜಾಸೀಟ್ ಉದ್ಯಾನವನ ಪ್ರವೇಶಿಸುತ್ತಿದ್ದಂತೆ ಅಭಿಮನ್ಯುವಿನ ನೆನಪಾಗಿ ತಾನು ತಪ್ಪು ಮಾಡುತ್ತಿದ್ದೇನೆ ಎಂದು ತಿಳಿದ ಅಕ್ಷರಳ ಮೊಗದಲ್ಲಿ ಬೆವರ ಹನಿಗಳು ಮೂಡಿದವು.
ಆಕೆಯಲ್ಲಿ ಪಾಪ ಪ್ರಜ್ಞೆ ಕಾಡಲು ಪ್ರಾರಂಭವಾಯಿತು.
ಇಷ್ಟುದಿನ ಅಭಿಮನ್ಯುವಿನ ತೋಳಿನಲ್ಲಿ ಬಂಧಿಯಾಗಿರುತ್ತಿದ್ದ ಜಾಗದಲ್ಲಿ ಇಂದು ಗೊತ್ತುಗುರಿ ಇಲ್ಲದವನೊಂದಿಗೆ ಬಂದು ನಿಂತಿದ್ದೇನಲ್ಲ.
ಇದು ಒಂದು ಜನ್ಮನಾ? ಅನ್ನಿಸಿತು. 
ಮತ್ತೆ ಸುಧಾರಿಸಿಕೊಂಡು ಇಲ್ಲ, ನಾನು ಅಭಿಮನ್ಯುವಿಗೆ ಮೋಸ ಮಾಡ್ತಾ ಇಲ್ಲ.
ನನ್ನ ಪ್ರತಿಯೊಂದು ಹೆಜ್ಜೆಯೂ ಕೂಡ ನಮ್ಮಿಬ್ಬರ ಒಳಿತಿಗೋಸ್ಕರನೇ ತುಳಿಯುತ್ತಿದ್ದೇನೆ.
ಅಪ್ಪನ ಮನಗೆದ್ದು ಆದಷ್ಟು ಬೇಗ ಮೈಸೂರು ಸೇರಿಕೊಂಡು ಅಲ್ಲೇ ಅಭಿಮನ್ಯುವನ್ನು ವಿವಾಹ ಮಾಡಿಕೊಳ್ಬೇಕು ಎಂದು ಮನದಲ್ಲೇ ನಿರ್ಧಾರ ಕೈಗೊಂಡಳು.
ರಾಜಾಸೀಟ್ ಒಳಗೆ ಕಾಲಿಟ್ಟ ತಕ್ಷಣ ನಿಖಿಲ್ ಅಕ್ಷರಳ ಕೈ ಹಿಡಿದುಕೊಂಡು ಅಕ್ಷರ, ನಾನು ನಿನ್ನ ತುಂಬಾ ಪ್ರೀತಿಸ್ತಾ ಇದ್ದೇನೆ.
ನೀನು ನನ್ಗೆ ಸಿಕ್ಕಿರೋದು ನಾನು ಹೋದ ಜನ್ಮದಲ್ಲಿ ಮಾಡಿದ ಪುಣ್ಯದ ಫಲ ಇಬೇಕು.
ಅಂದ ಹಾಗೆ ನೀನು ಯಾಕೆ ಡಲ್ಲಾಗಿದ್ದೀಯ?
ಮೈಗೆ ಹುಷಾರಿಲ್ವ?
ಅಥವಾ ನನ್ನೊಂದಿಗೆ ಮಾತಾಡೋದಕ್ಕೆ ಇಷ್ಟವಿಲ್ವ?
ನಿಖಿಲ್ ಹಿಡಿದುಕೊಂಡಿದ್ದ ಕೈಯನ್ನು ಬಿಡಿಸಿಕೊಂಡ ಅಕ್ಷರ ಕೆಲವೊಂದು ಸಲ ಮಾತಾಡುವುದಕ್ಕಿಂತ ಮೌನವಾಗಿರುವುದೇ ವಾಸಿ.
ನನ್ಗೆ ನಿನ್ನ ಮದ್ವೆಯಾಗೋದಕ್ಕೆ ತುಂಬಾ ಇಷ್ಟ ಇದೆ.
ಆದರೆ, ನನ್ಗೆ ಈಗಲೇ ಮದ್ವೆ ಮಾಡಿಕೊಳ್ಳೋದಕ್ಕೆ ಇಷ್ಟ ಇಲ್ಲ.
ನನ್ನ ಮೇಲೆ ನಿನ್ಗೆ ನಿಜವಾದ ಪ್ರೀತಿ ಇದ್ದರೆ ನನ್ಗೆ ಒಂದು ವರ್ಷ ಕಾಲಾವಕಾಶ ಮಾಡಿಕೊಡು.
ಒಂದು ವರ್ಷ ಕಳೆದ ನಂತರ ಮದ್ವೆಯಾಗಿ ಹಾಯಾಗಿರುವ.
ಅಲ್ಲಿ ತನಕ ನೀನು ನನ್ನ ನೋಡೋದಕ್ಕೆ, ಮಾತಾಡೋದಕ್ಕೆ ಪ್ರಯತ್ನ ಮಾಡ್ಬೇಡ.
ನನ್ಗೆ ಒಂದು ವರ್ಷ ಒಬ್ಬೊಂಟಿಯಾಗಿ ಇರ್ಬೇಕು ಅನ್ನಿಸ್ತಾ ಇದೆ ಅಂದ ಆಕೆಯ ಮಾತಿನಲ್ಲಿ ಒಂದು ವರ್ಷ ಕಾಲಾವಕಾಶ ಸಿಕ್ಕರೆ ಅಭಿಮನ್ಯುವಿನೊಂದಿಗೆ ಮದುವೆಯಾಗಲು ಬೇಕಾದ ಎಲ್ಲಾ ಸಿದ್ಧತೆಗಳನ್ನು ಕೈಗೊಳ್ಳಬಹುದೆಂಬ ಚಿಂತನೆ ಅಡಗಿತ್ತು.
ಅದಕೋಸ್ಕರ ಮಾತಿನಲ್ಲಿ ಪ್ರೀತಿಯ ಲೇಪನ ಹಚ್ಚಿ ನಿಖಿಲ್‌ನ ಮನವೊಲಿಸಿ ತಾನಂದುಕೊಂಡ ಕಾರ್ಯ ಈಡೇರಿಸಲು ಪ್ರಯತ್ನಿಸಿದಳು.
ಆದರೆ, ಆಕೆಯ ಮಾತು, ನಡೆದುಕೊಳ್ಳುತ್ತಿರುವ ರೀತಿ ನೋಡಿ ನಿಖಿಲ್ ಸಂಶಯಗೊಂಡ.
ಒಂದು ವರ್ಷ ಕಾಲಾವಕಾಶ ಬೇಕೂಂತ ಮನೆಯಲ್ಲಿ ಎಲ್ಲರ ಎದುರೇ ಕೇಳಬಹುದಿತ್ತಲ್ಲ?
ಎಂದು ಪ್ರಶ್ನಿಸಿದ ನಿಖಿಲ್ ಆಕೆ ನೀಡುವ ಉತ್ತರ ಆಲಿಸಲು ಆಕೆಯನ್ನು ಕುತೂಹಲದಿಂದ ನೋಡಿದ. 
ಕೇಳ್ಬೊಹುದಿತ್ತು ಆದರೆ, ಹೇಗೆ ಕೇಳ್ಬೇಕೂಂತ ನನ್ಗೆ ತೋಚುತ್ತಿಲ್ಲ.
ನಿನ್ನೊಂದಿಗೆ ಮದ್ವೆ ಮಾಡಿಸೋದಕ್ಕೆ ಅಪ್ಪ ತುದಿಗಾಲಲ್ಲಿ ನಿಂತಿದ್ದಾರೆ.
ಹೀಗಿರುವಾಗ ನಾನು ಒಂದು ವರ್ಷ ಮದ್ವೆ ಮುಂದೂಡುವ ಮಾತು ಆಡಿದರೆ ಅವರು ತುಂಬಾ ನೊಂದು ಕೊಳ್ಳುತ್ತಾರೆ.
ನೀನು ಹೇಗಾದ್ರು ಮಾಡಿ ಮನವೊಲಿಸಬೇಕು.
‘ನನ್ಗೆ ಅಮೆರಿಕದಲ್ಲಿ ಸಾಕಷ್ಟು ಕೆಲಸ ಇದೆ.
ಒಂದು ವರ್ಷ ಕಳೆದ ನಂತರ ಮದ್ವೆಯಾಗ್ತೇನೆ ಅಂತ ನೀನು ಹೇಳಿದರೆ ಎಲ್ಲರೂ ಖಂಡಿತ ಒಪ್ಪಿಕೊಳ್ತಾರೆ ಅಂದ ಅಕ್ಷರ ಉತ್ತರಕ್ಕಾಗಿ ನಿಖಿಲ್ ಮೊಗವನ್ನು ಕಾತುರದಿಂದ ನೋಡಿದಳು.
ಮದುವೆಯ ಗುಂಗಿನಲ್ಲಿದ್ದ ನಿಖಿಲ್‌ಗೆ ಅಕ್ಷರಳ ಮಾತು ಸ್ವಲ್ಪ ಬೇಸರ ತರಿಸಿತ್ತಾದರೂ ಸುಧಾರಿಸಿಕೊಂಡ.
ನನ್ನ ಮದುವೆಯಾಗಬೇಕೆಂದು ನಿರ್ಧಾರ ಕೈಗೊಂಡಿರುವವಳ ಸಣ್ಣ ಕೋರಿಕೆ ಈಡೇರಿಸದಿದ್ದರೆ ಅವಳು ನನ್ನ ಬಗ್ಗೆ ಏನಂದುಕೊಳ್ತಾಳೋ ಏನೋ?
ಎಂದು ಆಕೆಗೋಸ್ಕರ ಒಂದು ಸಣ್ಣ ಸುಳ್ಳು ಹೇಳಿ ಮನೆಯವರನ್ನು ಒಪ್ಪಿಸುವ ನಿರ್ಧಾರಕ್ಕೆ ಬಂದ.
ಅಕ್ಷರ, ನೀನೇನು ಚಿಂತೆ ಮಾಡ್ಬೇಡ.
ನಿನ್ಗೆ ಒಂದು ವರ್ಷ ಹಾಯಾಗಿರೋದಕ್ಕೆ ಅವಕಾಶ ಮಾಡಿಕೊಡುವ ಜವಾಬ್ದಾರಿ ನಂದು ಎಂದು ನಿಖಿಲ್ ಆಕೆಯೆಡೆಗೆ ನೋಡಿ ಈಗ ಸಂತೋಷವಾಯ್ತಾ? ಕೇಳಿದ. 
ಕೇವಲ ಸಂತೋಷ ಮಾತ್ರ ಅಲ್ಲ.
ಹಾಲು ಕುಡಿದಷ್ಟು ಸಂತೋಷವಾಗ್ತಾ ಇದೆ ಅಂದ ಅಕ್ಷರ ನಿಖಿಲ್ ನನ್ನೊಂದಿಗೆ ನಿನ್ಗೆ ಇನ್ನೇನಾದರು ಮಾತಾಡೋದಕ್ಕೆ ಇದೆಯಾ?
ಇಲ್ಲದಿದ್ದರೆ ಹೊರಡುವ ತನ್ನ ಪಾಲಿನ ಕೆಲಸ ಮುಗಿದ ಸಂತೋಷದಲ್ಲಿ ಮನೆಗೆ ಹಿಂತಿರುಗಲು ನಿರ್ಧರಿಸಿದಳು.
ಯಾಕೆ ಅಷ್ಟೊಂದು ಅವಸರ?
ಇದೇ ಪ್ರಥಮ ಬಾರಿಗೆ ಭೇಟಿಯಾಗಿದ್ದೇವೆ.
ಒಂದಷ್ಟು ಹೊತ್ತು ಇಲ್ಲೇ ಕೂತು ಮಾತಾಡಿ ಹೋಗುವ.
ಮನೆಗೆ ಹೋದರೆ ಎಲ್ಲರ ಮುಂದೆ ತಲೆ ಎತ್ತಿ ನಿನ್ನ ಮುಖ ಸಹ ನೋಡೋದಕ್ಕೆ ಅವಕಾಶ ಸಿಗೋದಿಲ್ಲ.
ದಯವಿಟ್ಟು ಅರ್ಧತಾಸು ಇಲ್ಲೇ ಕಳೆಯುವ ವಿನಂತಿಸಿಕೊಂಡ.
ಇಲ್ಲಿ ಹೆಚ್ಚು ಹೊತ್ತು ಕೂತು ಮಾತಾಡೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಎಲ್ಲರು ಬಂದು ಹೋಗುವ ಜಾಗ ಇದು.
ನಾಲ್ಕಾರು ಜನ ನೋಡಿದ್ರೆ ಏನಂದುಕೊಳ್ಳುತ್ತಾರೋ ಏನೋ?
ಏನು ಬೇಕಾದ್ರೂ ಅಂದುಕೊಳ್ಳಲಿ.
ಅದಕ್ಕೆ ನೀನೇಕೆ ಬೇಸರ ಮಾಡ್ಕೋಬೇಕು?
ನಾಳೆ ದಿನ ನಾವಿಬ್ರು ಮದ್ವೆಯಾಗುವವರು.
ಇವತ್ತು ನಾವಿಲ್ಲಿ ಕೂತಿರೋದನ್ನ ನೋಡಿದ ಜನ ಲವ್ವಸ್ ಅಂಥ ತಿಳ್ಕೊಂಡಿರಬಹುದು.
ಅದರಲ್ಲಿ ತಪ್ಪೇನಿದೆ?
ನಾನು ನಿನ್ನ ಪ್ರೀತಿ ಮಾಡ್ತಾ ಇದ್ದೇನೆ.
ನೀನು ಕೂಡ ನನ್ನ ಪ್ರೀತಿ ಮಾಡ್ತಾ ಇದ್ದೀಯ.
ಹೀಗಿರುವಾಗ ಭಯ ಯಾಕೆ!?
ಹಾಗಂತ ನಾನೇನು ಅಂದ್ಕೊಂಡಿಲ್ಲ.
ನೀನು ಕಲ್ಪನೆ ಮಾಡ್ಕೊಂಡಿದ್ದೀಯ ಅಷ್ಟೆ.
ಅಪ್ಪ ಹೇಳಿದಕ್ಕೆ ನಿನ್ನೊಂದಿಗೆ ಬಂದಿದ್ದೇನೆ ಅಷ್ಟೆ.
ಮದ್ವೆಯಾದ ನಂತರ ಮಾತ್ರ ನಿನ್ನ ಹೆಂಡ್ತಿಯಾಗೋದಕ್ಕೆ ಸಾಧ್ಯ.
ಅಲ್ಲಿ ತನ್ಕ ಯಾವುದೇ ಸಂಬಂಧ ಕಲ್ಪಿಸಿಕೊಳ್ಳೋದಕ್ಕೆ ಮುಂದಾಗ್ಬೇಡ.
ಅದು ನನ್ಗೆ ಇಷ್ಟ ಇಲ್ಲ.
ಅದ್ಕೆ ನಾನು ಹೇಳಿದ್ದು, ಆದಷ್ಟು ಬೇಗ ಇಲ್ಲಿಂದ ಹೊರಡುವ ಅಂತ ಆಕೆಯ ಮಾತು ಕೇಳಿ ನಿಖಿಲ್‌ಗೆ ಇರುಸುಮುರಿಸಾಯಿತು.
ಆದರೆ, ಆಕೆಗೆ ಅದು ಅನಿವಾರ್ಯ.
ಎಲ್ಲಾದರು ಅಭಿಮನ್ಯು ಅಥವಾ ಅವನ ಸ್ನೇಹಿತರು ನಿಖಿಲ್‌ನೊಂದಿಗೆ ಇರುವುದನ್ನು ನೋಡಿದರೆ ಇನ್ನು ಜೀವನದಲ್ಲಿ ಎಂದಿಗೂ ಕೂಡ ಅಭಿಮನ್ಯು ತನ್ನನ್ನು ಸ್ವೀಕಾರ ಮಾಡಿಕೊಳ್ಳುವುದಿಲ್ಲ.
ಯಾರ ಕಣ್ಣಿಗೆ ಕಾಣದಂತೆ ಆದಷ್ಟು ಬೇಗ ಮನೆ ಸೇರಿಕೊಳ್ಳಬೇಕೆಂಬ ನಿರ್ಧಾರ ಆಕೆಯದ್ದು.
ರಾಜಾಸೀಟ್‌ನಲ್ಲಿ ಕಳೆದಷ್ಟು ಹೊತ್ತನ್ನು ಸುತ್ತಲಿನ ಪರಿಸರದಲ್ಲಿ ಯಾರಾದರೂ ಪರಿಚಿತರು ಇದ್ದಾರೆಯೇ?
ಎಂದು ಹುಡುಕುವುದರಲ್ಲಿ ಕಳೆದಳು.
ಅಕ್ಷರ, ನಿನ್ಗೆ ಇಲ್ಲಿ ಇರೋದಕ್ಕೆ ಬೇಸರ ಆಗ್ತಾ ಇದೆ ಅನ್ನೋದಾದ್ರೆ ಹೊರಡುವ ಎಂದು ನಿಖಿಲ್ ಆಕೆಯನ್ನು ಮನೆ ಕಡೆಗೆ ಕರೆದೊಯ್ದ.
ಮನೆಯಲ್ಲಿ ಸಂಭ್ರಮದ ವಾತಾವರಣ ಎದ್ದು ಕಾಣುತಿತ್ತು.
ಎಲ್ಲರಿಗಿಂತ ಹೆಚ್ಚಾಗಿ ರಾಜಶೇಖರ್ ತುಂಬಾ ಉಲ್ಲಾಸಿತರಾಗಿದ್ದರು.
ಮೊಗದಲ್ಲಿ ಗೆಲುವಿನ ನಗೆ ಇತ್ತು.
ಏನೇ ಆದರೂ ಕೊನೆಗೂ ಮಗಳು ಮದುವೆಗೆ ಒಪ್ಪಿಕೊಂಡಳಲ್ಲಾ ಎಂಬ ಸಂತೋಷ ಭಾರವಾಗಿದ್ದ ಅವರ ಮನಸ್ಸನ್ನು ಹಗುರಗೊಳಿಸಿತು.
ಸಮಾಜದ ಎದುರು ತಲೆತಗ್ಗಿಸಿ ನಿಲ್ಲುವ ಪ್ರಸಂಗ ತಪ್ಪಿತು.
ಆದಷ್ಟು ಬೇಗ ಮದುವೆಯ ದಿನ ಬಂದು ಬಿಡಲಿ ಎಂಬ ಕಾತುರ ಅವರ ಮೊಗದಲ್ಲಿ ಎದ್ದು ಕಾಣುತಿತ್ತು.
ಏನು ಇಬ್ರು ಇಷ್ಟೊಂದು ಬೇಗ ಬಂದು ಬಿಟ್ರಲ್ಲ?
ಇಷ್ಟು ಬೇಗ ಎಲ್ಲಾ ಮಾತುಕತೆ ಮುಗಿಸಿ ಬಿಟ್ರಾ?
ಎಂದು ಮಗನನ್ನು ಕೇಳಿದ ನಂದಕುಮಾರ್. ಲೀಲಾವತಿ ಸೆರಗಿನ ಹಿಂದೆ ನಿಂತುಕೊಂಡಿದ್ದ ಅಕ್ಷರಳ ಕಡೆಗೆ ತಿರುಗಿ ಏನಮ್ಮ ನನ್ನ ಮಗ ನಿನ್ಗೆ ಹಿಡಿಸಿದ್ನಾ?
ಅಕ್ಕರೆಯಿಂದ ಕೇಳಿದರು.
ಅಕ್ಷರ ಮಾತಾಡಲು ಉತ್ಸಾಹ ತೋರದೆ ತಲೆತಗ್ಗಿಸಿ ನಿಂತಳು.
ಆಕೆಯ ಮೌನ ಕಂಡು ಈ ಹುಡ್ಗಿಗೆ ಅದೆಂತಾ ನಾಚಿಕೆ ಕೊಟ್ಟಿದ್ದಾನೆ ಆ ದೇವರು?
ಎಂದು ಹೇಳಿ ನಕ್ಕರು.
ಅಕ್ಷರಳ ಕೋರಿಕೆಯನ್ನು ತನ್ನ ಕೋರಿಕೆ ಎಂಬಂತೆ ತಿಳಿದು ಎಲ್ಲರ ಮುಂದೆ ವಿಷಯ ತೆರೆದಿಡಲು ನಿಖಿಲ್ ಸಮಯಕ್ಕಾಗಿ ಕಾದು ನಿಂತಿದ್ದ.
ಆಕೆಗೋಸ್ಕರ ಒಂದು ಸಣ್ಣ ಸುಳ್ಳು ಹೇಳಬೇಕು.
ಎಷ್ಟೇ ಆದರೂ ಅವಳು ನನ್ನವಳಲ್ಲವೇ? ಅಂದುಕೊಂಡ. 
ಅಪ್ಪ, ಮುಂದಿನ ತಿಂಗಳು ನಿಶ್ಚಿತಾರ್ಥ ನಡೆಸೋದು ಕಷ್ಟವಾಗ್ಬೊಹುದು.
ಮುಂದಿನ ತಿಂಗಳು ನನ್ಗೆ ಅಮೆರಿಕಕ್ಕೆ ಹೋಗ್ಬೇಕು.
ತುಂಬಾ ಕೆಲಸ ಇದೆ.
ಒಂದು ವರ್ಷ ಬಿಟ್ಟು ಮದ್ವೆ ಇಟ್ಟುಕೊಳ್ಳುವ ಸಂಕೋಚದಿಂದ ತನ್ನ ನಿರ್ಧಾರ ಹೇಳಿಕೊಂಡ.
ಏನ್ ಮಾತಾಡ್ತಾ ಇದ್ದೀಯ ನಿಖಿಲ್?
ಮದ್ವೆಯಾಗೋದಕ್ಕೆ ತುದಿಗಾಲಲ್ಲಿ ನಿಂತಿದ್ದವನು ಇದೀಗ ದಿಢೀರಾಗಿ ನಿರ್ಧಾರ ಬದಲಾಯಿಸೋದು ಸರಿಯಾ?
ಅಮೆರಿಕದಲ್ಲಿದ್ದುಕೊಂಡು ಏನು ಸಾಧಿಸಬೇಕಾಗಿಲ್ಲ.
ಕೆಲ್ಸಕ್ಕೆ ರಾಜೀನಾಮೆ ಕೊಟ್ಟು ಬಂದ್ಬಿಡು.
ಅಂದ ನಂದಕುಮಾರ್ ಮೊಗದಲ್ಲಿ ಕೋಪದಟ್ಟವಾಗಿ ಕವಿದುಕೊಂಡಿತು.
ಎಲ್ಲರೂ ಮದುವೆಗೆ ಒಪ್ಪಿಕೊಂಡಿರುವಾಗ ಸುಮ್ಮನೆ ಅನಾವಶ್ಯಕವಾಗಿ ತಕರಾರು ಎತ್ತಿ ತಾನು ಎಲ್ಲರ ಮುಂದೆ ತಲೆತಗ್ಗಿಸುವಂತೆ ಮಾಡುತ್ತಿದ್ದಾನಲ್ಲ ಎಂದು ತಿಳಿದು ಮಗನ ವಿರುದ್ಧ ಮನದೊಳಗೆ ಕಿಡಿಕಾರಿದರು.
ನಿಖಿಲ್‌ನೊಂದಿಗೆ ಹೊರಗೆ ಹೋದ ಮಗಳು ಎಲ್ಲಾ ವಿಚಾರವನ್ನು ತೆರೆದಿಟ್ಟಿದ್ದಾಳೆಂದು ಭಾವಿಸಿ ಕಳವಳಗೊಂಡ ರಾಜಶೇಖರ್ ಮಗಳ ಕಡೆಗೆ ದೃಷ್ಟಿಬೀರಿ ಏನಾಯಿತು?
ಎಂದು ಕಣ್ಣಲ್ಲೇ ಕೇಳಿದ ಪ್ರಶ್ನೆಗೆ ನನ್ಗೇನು ಗೊತ್ತಿಲ್ಲ ಎಂಬಂತೆ ತಲೆ ಅಲ್ಲಾಡಿಸಿದಳು.
ನಿಖಿಲ್, ನೀನು ಅಮೆರಿಕದಲ್ಲಿ ಬೇಕಾದ್ರೂ ಇರು ಅಥವಾ ಇಂಗ್ಲೆಂಡ್‌ನಲ್ಲಿ ಬೇಕಾದ್ರೂ ಇರು.
ನಮ್ಮದೇನು ತಕರಾರು ಇಲ್ಲ.
ಆದರೆ, ಮದ್ವೆ ಮುಗಿಸಿಕೊಂಡು ಅಕ್ಷರಳನ್ನು ಜೊತೆಗೆ ಕರ್ಕೊಂಡು ಹೋಗಬಹುದಲ್ವ್ವ?
ಎಂದು ನಿಖಿಲ್ ಬಳಿ ತೆರಳಿ ತುಂಬಾ ವಿನಯದಿಂದ ಕೇಳಿಕೊಂಡರು ರಾಜಶೇಖರ್.
ಕರ್ಕೊಂಡೋಗೋದು ದೊಡ್ಡ ವಿಷಯವಲ್ಲ ಅಂಕಲ್.
ಆದರೆ, ಅಕ್ಷರಳಿಗೆ ಅಲ್ಲಿನ ವಾತಾವರಣಕ್ಕೆ ಹೊಂದಿಕೊಳ್ಳೋದಕ್ಕೆ ಕಷ್ಟವಾಗುತ್ತೆ.
ಇನ್ನು ಒಂದು ವರ್ಷ ಅಷ್ಟೆ.
ದಿನಗಳು ಹೇಗೆ ಕಳೆದುಹೋಗುತ್ತೆ ಎಂಬುದೇ ಗೊತ್ತಾಗೋದಿಲ್ಲ.
ಒಂದು ವರ್ಷ ಮದ್ವೆ ಮುಂದೂಡೂವುದು ದೊಡ್ಡ ವಿಚಾರವೇನು ಅಲ್ಲ.
ಅವಳನ್ನ ಅಮೆರಿಕಕ್ಕೆ ಕರ್ಕೊಂಡೋಗಿ ಅಲ್ಲಿನ ವಾತಾವರಣಕ್ಕೆ ಹೊಂದಿಕೊಳ್ಳದೆ ಅವಳಿಗೇನಾದ್ರು ಆದ್ರೆ ಏನ್ಮಾಡೋದು?
ಅಲ್ಲಿ ಕೆಲಸದ ಒತ್ತಡ ಬೇರೆ.
ಅವಳನ್ನ ಚೆನ್ನಾಗಿ ನೋಡಿಕೊಳ್ಳೋದಕ್ಕೆ ಸಾಧ್ಯವಾಗೋದಿಲ್ಲ.
ಇನ್ನು ಮಡಿಕೇರಿಗೆ ಬರುವಷ್ಟರೊಳಗೆ ಮಗಳು ಸೊರಗಿ ಹೋದರೆ ನೀವು ನನ್ನ ಸುಮ್ನೆ ಇರೋದಕ್ಕೆ ಬಿಡ್ತಿರಾ?
ಅದ್ಕೋಸ್ಕರ ದಯವಿಟ್ಟು ಒಂದು ವರ್ಷ ಕಾಲಾವಕಾಶ ಕೊಡಿ ಎಂದು ವಿನಮ್ರವಾಗಿ ಕೈಮುಗಿದು ಕೇಳಿಕೊಂಡ.
ಆಯ್ತು, ನಿನ್ನಿಷ್ಟ.
ಬೇಡ ಅನ್ನೋದಕ್ಕೆ ನನ್ನಿಂದ ಆಗೋದಿಲ್ಲ.
ಮುಂದಿನ ವರ್ಷ ಮದ್ವೆ ಇಟ್ಟುಕೊಳ್ಳುವ.
ಮುಂದಿನ ವರ್ಷನೂ ಕೂಡ ಹೀಗೆ ಮತ್ತೆ ಅಮೆರಿಕಕ್ಕೆ ಹೋಗ್ತಿನಿ ಅಂಥ ಹಟ ಮಾತ್ರ ಹಿಡಿಬೇಡ ಮನದೊಳಗೆ ದುಃಖ ತುಂಬಿಕೊಂಡಿದ್ದರೂ  ತಮಾಷೆ ಮಾತುಗಳನ್ನಾಡಿದರು ರಾಜಶೇಖರ್.
ಮನೆಯಲ್ಲಿ ನಡೆಯಬೇಕಾಗಿದ್ದ ಮಂಗಳಕಾರ್ಯ ಅಕ್ಷರ, ನಿಖಿಲ್ ಜೊತೆ ಸೇರಿ ಹೆಣೆದ ಸುಳ್ಳಿನ ಕತೆಯಿಂದ ಒಂದು ವರ್ಷ ದೂರ ಸರಿಯುವಂತಾಯಿತು.
ನಂದಕುಮಾರ್ ಮನೆಯಿಂದ ನಿರ್ಗಮಿಸಿದ ನಂತರ ರಾಜಶೇಖರ್ ಮನದಲ್ಲಿ ಮತ್ತೆ ಆತಂಕ ಕವಿದುಕೊಳ್ಳಲು ಪ್ರಾರಂಭಿಸಿತು.
ಒಂದು ವರ್ಷದ ಅವಧಿಯಲ್ಲಿ ಇನ್ನೇನಾದರು ಆಗಿ ಹೋದರೆ?
ಎಂಬ ಭಯ ಕಾಡಲು ಪ್ರಾರಂಭಿಸಿತು.
ಆತಂಕದ ಜೊತೆಗೆ ಮಗಳ ಬಗ್ಗೆ ಅವರಲ್ಲಿ ಅನುಮಾನ ಮತ್ತಷ್ಟು ಹೆಚ್ಚಾಯಿತು.
ಅಕ್ಷರ…, ನಿಖಿಲ್ ಜೊತೆ ಹೋಗಿ ಅವನ ತಲೆ ಹಾಳು ಮಾಡಿ ಮದ್ವೆ ಮುಂದೂಡುವ ಹಾಗೆ ಮಾಡಿದ್ದೀಯ ಅಂತ ನನಗನ್ನಿಸ್ತಾ ಇದೆ.
ನಿನ್ನ ಹೊರಗೆ ಕಳುಹಿಸಿದ್ದೇ ನಾನು ಮಾಡಿದ ದೊಡ್ಡ ತಪ್ಪು.
ನಿಖಿಲ್ ಮನೆಯಲ್ಲಿ ಇರುವಾಗ ಕೈಗೊಂಡ ನಿರ್ಧಾರ ಮನೆಯಿಂದ ಹೊರಹೋಗಿ ಬರುವಷ್ಟರೊಳಗೆ ಬದಲಾಗಿದೆ ಅಂದ್ರೆ ನಂಬೋದಕ್ಕೆ ಸಾಧ್ಯನಾ?
ನೀನು ಏನಾದರು ಹೇಳಿರಲೇ ಬೇಕು.
ಅದಕ್ಕೆ ಮನನೊಂದು ಮದ್ವೆ ಮುಂದೂಡುವ ನಿರ್ಧಾರ ಕೈಗೊಂಡಿದ್ದಾನೆ.
ಸದ್ಯ ಮದುವೆ ಬೇಡ ಅಂತ ಹೇಳ್ಲಿಲ್ಲ.
ಅದೊಂದೇ ನಮ್ಮ ಭಾಗ್ಯ ಎಂದು ಮಗಳೆಡೆಗೆ ಸಂಶಯದ ದೃಷ್ಟಿನೆಟ್ಟು ಮಗಳ ಮುಖದಲ್ಲಿ ಯಾವುದಾದರೂ ಬದಲಾವಣೆ ಕಾಣುತ್ತಿದೆಯೇ?
ಎಂದು ಸೂಕ್ಷ್ಮವಾಗಿ ಗಮನಿಸಿದರು.
ಸುಳ್ಳು ಹೇಳುವವರ ಮುಖವನ್ನು ಸಂಶಯದ ದೃಷ್ಟಿಯಿಂದ ನೋಡಿದರೆ ಅವರು ಕಸಿವಿಸಿಗೊಂಡು ತಾವು ಹೇಳುತ್ತಿರುವುದು ಸುಳ್ಳು ಎಂದು ತಮ್ಮ ಮನದೊಳಗೆ ಅಂದುಕೊಂಡು ಸಣ್ಣ ಭಯದಿಂದ ಬೆವರಲು ಪ್ರಾರಂಭಿಸುತ್ತಾರೆ ಎಂಬ ವಿಚಾರ ತಿಳಿದು ರಾಜಶೇಖರ್ ಮಗಳ ಮುಖವನ್ನೇ ನೋಡುತ್ತಾ ನಿಂತರೂ ಯಾವುದೇ ಫಲಿತಾಂಶ ದೊರೆಯಲಿಲ್ಲ.
ಈ ಹಿಂದೆ ಒಂದ್ಸಲ ಎಸ್ಟೇಟ್‌ನಲ್ಲಿ ಕಾಫಿ ಕಳುವಾದಾಗ ಎಲ್ಲಾ ಕಾರ್ಮಿಕರನ್ನು ಸಂಶಯದ ದೃಷ್ಟಿಯಿಂದ ನೋಡಿ, ಒಂದಷ್ಟು ಗದರಿಸಿದಾಗ ಬೆವರುತ್ತಿದ್ದ ತಮ್ಮ ಮುಖವನ್ನು ಒರೆಸಿಕೊಳ್ಳುತ್ತಿದ್ದ ಇಬ್ಬರು ಕಾರ್ಮಿಕರನ್ನು ಹಿಡಿದು ಪೊಲೀಸರಿಗೆ ಒಪ್ಪಿಸಿ ಅವರಿಂದ ಬಾಯಿ ಬಿಡಿಸಿದ್ದರು.
ಅಕ್ಷರಳನ್ನು ಸಂಶಯದಿಂದ ನೋಡಿದರೂ ಆಕೆಯ ಮೊಗದಲ್ಲಿ ಯಾವುದೇ ಬೆವರ ಹನಿ ಕಾಣಲಿಲ್ಲ, ಕಣ್ಗಳಲ್ಲಿ ಆತಂಕ ಕವಿದುಕೊಳ್ಳಲಿಲ್ಲ.
ಬದಲಾಗಿ ಆಕೆಯ ಕಣ್ಗಳಲ್ಲಿ ಕೋಪ ತುಂಬಿ ತುಳುಕುತಿತ್ತು.
ಇತ್ತೀಚೆಗೆ ನೀವು ನನ್ನ ಬಗ್ಗೆ ಸಂಶಯ ಪಡದ ದಿನಗಳೇ ಇಲ್ಲ.
ದಿನಬೆಳಗಾದ್ರೆ ಸಾಕು ಅದೊಂದೇ ನಿಮ್ಮ ಪಾಲಿನ ಕೆಲಸ.
ಮದ್ವೆ ವಿಚಾರದಲ್ಲಿ ನಾನೇನು ತಕರಾರು ಎತ್ಲಿಲ್ಲ.
ನಿಖಿಲ್ ಜೊತೆ ನನ್ನ ಕಳುಹಿಸಿಕೊಟ್ಟವರೂ ನೀವೇ. . , ಇದೀಗ ಆರೋಪ ಹೊರಿಸುತ್ತಿರುವವರು ನೀವೆ… 
ನಿಮ್ಮ ಪ್ರಶ್ನೆಗೆ ನನ್ನ ಬಳಿ ಉತ್ತರ ಇಲ್ಲ.
ನನ್ನಿಂದ ನಿಖಿಲ್ ಮದ್ವೆ ಮುಂದೂಡಿದ ಅಂತ ನಿಮ್ಗೆ ಅನ್ನಿಸಿದರೆ ಈಗ್ಲೇ ಹೋಗಿ ಕರ್ಕೊಂಡು ಬಂದು ಮನೆಯಲ್ಲಿಯೇ ತಾಳಿ ಕಟ್ಟಿಸಿಬಿಡಿ.
ನನ್ನ ಅಭ್ಯಂತರವೇನು ಇಲ್ಲ.
ನನ್ಗೂ ಈ ಮನೆಯಲ್ಲಿ ನರಕಯಾತನೆ ಅನುಭವಿಸಿ ಸಾಕಾಗಿ ಹೋಗಿದೆ.
ಎಲ್ಲಾದರು ಹೋಗಿ ಹಾಳಾಗಿ ಹೋಗ್ತಿನಿ.
ಅದಕ್ಕೆ ಒಂದು ಅವಕಾಶ ಮಾಡಿಕೊಡಿ ಅಪ್ಪನ ಬಗ್ಗೆ ತನ್ನ ಅಸಹನೆ ತೋರ್ಪಡಿಸಿ ಸಿಟ್ಟಿನಿಂದ ಇನ್ನು ನಿಮ್ಮ ಸಹವಾಸ ಸಾಕು ಎಂಬಂತೆ ಕೈ ಮುಗಿದು ಕೇಳಿಕೊಂಡಳು.
ಒಂದೆರಡು ದಿನಗಳು ಯಾವುದೇ ಸದ್ದುಗದ್ದಲವಿಲ್ಲದೆ ಉರುಳಿದವು.
ಕಚೇರಿಯಿಂದ ಅಕ್ಷರಳಿಗೆ ಮೇಲಿಂದ ಮೇಲೆ ದೂರವಾಣಿ ಕರೆಗಳು ಬರಲು ಪ್ರಾರಂಭವಾಯಿತು.
ಮನೆಗೆ ತೆರಳುತ್ತಿರುವ ವಿಚಾರ ಕಚೇರಿಗೆ ತಿಳಿಸಲೂ ಕೂಡ ಅವಕಾಶ ನೀಡದೆ ಆಕೆಯನ್ನು ರಾಜಶೇಖರ್ ಎಳೆದುಕೊಂಡು ಬಂದಿದ್ದರು.
ಕಚೇರಿಯಲ್ಲಿ ಅಕ್ಷರಳ ಗೈರುಹಾಜರಿ ಕಂಡು ಸಹದ್ಯೋಗಿಗಳು ಕಂಗಾಲಾಗಿ ಮನೆಗೆ ಫೋನಾಯಿಸಿದಾಗ ಒಂದೆರಡು ದಿನದೊಳಗೆ ಬರ್ತೇನೆ ಅಂತ ಹೇಳಿ ಅವರನ್ನು ಸಮಾಧಾನ ಪಡಿಸುವಷ್ಟರೊಳಗೆ ಸಾಕುಸಾಕಾಗಿ ಹೋಯಿತು.
ಅಪ್ಪ, ಅಮ್ಮನನ್ನು ನಂಬಿಸಿ ಇಲ್ಲಿಂದ ಜಾಗ ಖಾಲಿ ಮಾಡಬೇಕೆಂದು ನಿರ್ಧರಿಸಿದಳು.
ಅಂದೊಂದು ದಿನ ಬೆಳಗ್ಗಿನ ಜಾವ ಅಪ್ಪನ ಮುಂದೆ ಬಂದು ನಿಂತ ಅಕ್ಷರ, ಅಪ್ಪ, ನಾನು ನಾಳೆ ಮೈಸೂರಿಗೆ ಹೊರಡ್ತಾ ಇದ್ದೇನೆ.
ಬಂದು ಸಾಕಷ್ಟು ದಿನ ಆಯ್ತು.
ಕಾರಣವಿಲ್ಲದೆ ಹೀಗೆ ರಜೆ ಹಾಕಿದ್ರೆ ಕೆಲ್ಸ ಕಳ್ಕೋಬೇಕಾಗುತ್ತೆ.
ದಯವಿಟ್ಟು ಹೋಗೋದಕ್ಕೆ ಅವಕಾಶ ಮಾಡ್ಕೊಡಿ ಕೋರಿಕೊಂಡಳು.
ರಾಜಶೇಖರ್ ಅದೊಂದು ವಿಚಾರದಲ್ಲಿ ಮಗಳ ಮೇಲೆ ಕರುಣೆ ತೋರಲು ಮುಂದಾಗಲಿಲ್ಲ.
ಮೈಸೂರಿಗೆ ಹೋದರೆ ಅವಳ ಮನಸ್ಸು ಮತ್ತೆ ಬದಲಾಗೋದು ನಿಶ್ಚಿತ.
ಪುನಃ ಅದೇ ತಲೆನೋವನ್ನು ಯಾಕೆ ತಂದುಕೊಳ್ಳಬೇಕು?
ಇಲ್ಲೇ ಒಂದು ವರ್ಷ ಕಾಲ ಕಳೆಯಲಿ ಅಂದುಕೊಂಡರು.
ನೀನೆಲ್ಲಿಗೂ ಹೋಗುವ ಅವಶ್ಯಕತೆ ಇಲ್ಲ ಎಂದು ಮಗಳ ಮುಖ ನೋಡದೆ ಕೋಪದಿಂದ ಹೇಳಿದರು.
ನಾನು ಹೋಗ್ಲೇ ಬೇಕು.
ಈ ಜೈಲಲ್ಲಿ ನನ್ಗೆ ಹೆಚ್ಚು ದಿನ ಇರೋದಕ್ಕೆ ಸಾಧ್ಯ ಇಲ್ಲ.
ನೀವು ನನ್ನ ಕಳುಹಿಸಿಕೊಡದೆ ಹೋದ್ರೆ ನನ್ನ ಹೆಣ ನೋಡ್ಬೇಕಾಗುತ್ತೆ.
ಆ ಮೇಲೆ ನಿಮ್ಮ ಗೌರವ ಏನಾಗುತ್ತದೆ ಎಂದು ನೀವೇ ಊಹಿಸಿಕೊಳ್ಳಿ ವಿನಯದ ಮಾತುಗಳನ್ನು ಬದಿಗೆ ಸರಿಸಿ ಬೆದರಿಕೆಯ ಮಾತುಗಳಲ್ಲಿ ಬಂಧಿಸಲು ಪ್ರಯತ್ನಿಸಿದಳು.
ಅಕ್ಷರ ರೋಸಿಹೋಗಿ ಏನಾದರು ಅನಾಹುತ ಮಾಡಿಕೊಂಡು ಬಿಡುತ್ತಾಳೋ ಏನೋ.
ಅವಳು ಹೇಳಿದ ಮಾತನ್ನು ಚಾಚು ತಪ್ಪದೆ ಪಾಲಿಸುವವಳು ಎಂಬ ವಿಚಾರ ರಾಜಶೇಖರ್‌ಗೆ ಗೊತ್ತಿಲ್ಲದ್ದೇನು ಇಲ್ಲ.
ಇಲ್ಲೇ ಇದ್ದರೆ ಅವಳು ಹೇಳಿದಂತೆ ಏನಾದರು ಅನಾಹುತ ಮಾಡಿಕೊಳ್ಳುತ್ತಾಳೆ.
ಮೈಸೂರಿಗೆ ಕಳುಹಿಸುವುದೇ ವಾಸಿ.
ಅವಳ ಮೇಲೆ ಒಂದು ಕಣ್ಣಿಟ್ಟರೆ ಸಾಕು ಅಂದುಕೊಂಡು ಮೈಸೂರಿಗೆ ತೆರಳಲು ಅನುಮತಿ ನೀಡಿದರಾದರೂ ಷರತ್ತೊಂದನ್ನು ಮುಂದಿಟ್ಟರು. 
ಆಯ್ತು ಹೋಗುವುದಕ್ಕೂ ಮುಂಚೆ ಒಂದ್ಸಲ ತಣ್ಣೀರಿನಲ್ಲಿ ಸ್ನಾನ ಮಾಡಿ ದೇವರ ಮುಂದೆ ನಿಂತು ಮೈಸೂರಿಗೆ ಹೋದ ನಂತರ ಅಭಿಮನ್ಯುವನ್ನು ಭೇಟಿಯಾಗೋದಿಲ್ಲ.
ನನ್ನ ಮನಸ್ಸು ಅಭಿಮನ್ಯುವಿಗೆ ಕೊಡೋದಿಲ್ಲ ಅಂಥ ಪ್ರಮಾಣ ಮಾಡ್ಬೇಕು ಎಂಬ ಷರತ್ತು ವಿಧಿಸಿದರು.
ಅಷ್ಟೇ ತಾನೆ.
ಅದೇನು ದೊಡ್ಡ ಕೆಲಸವಲ್ಲ.
ಪ್ರೀತಿಗೋಸ್ಕರ ಈಗಾಗ್ಲೇ ಹಲವಾರು ಬಾರಿ ಸುಳ್ಳು ಹೇಳಿ ಆಗಿದೆ.
ದೇವರ ಮುಂದೆ ನಿಂತು ಪ್ರಮಾಣ ಮಾಡಿಯೂ ಆಗಿದೆ.
ಇದೀಗ ಎರಡನೇ ಬಾರಿ ಪ್ರಮಾಣ ಮಾಡಿದರಾಯ್ತು.
ದೇವರಿಗೂ ಕೂಡ ಗೊತ್ತಿಲ್ವ ನನ್ನ ಕಷ್ಟ.
ಅವನಿಗೆ ಎಲ್ಲವೂ ಅರ್ಥವಾಗುತ್ತೆ ಅಂದುಕೊಂಡ ಅಕ್ಷರ ಮೈಸೂರಿಗೆ ಹೋಗಲು ಅನುಮತಿ ದೊರೆತ ಸಂಭ್ರಮದಲ್ಲಿ ತರಾತುರಿಯಲ್ಲಿ ಸ್ನಾನ ಮುಗಿಸಿ ಸಂಭ್ರಮದಿಂದ ಹೊರ ಬಂದಳು.
ಅಪ್ಪ ಹೇಳಿಕೊಟ್ಟ ಮಾತನ್ನು ಗಿಳಿಪಾಠದಂತೆ ಹೇಳಿ ಮುಗಿಸಿದ ಅಕ್ಷರ ಮತ್ತೆ ದೇವರ ಮುಂದೆ ಕೈ ಮುಗಿದುನಿಂತು ಮನದೊಳಗೆ ಪ್ರಾರ್ಥಿಸಲು ಪ್ರಾರಂಭಿಸಿದಳು. 
ದೇವರೇ. . , ನಿನ್ನ ಮುಂದೆ ಬಹಿರಂಗವಾಗಿ ಆಡಿದ ಮಾತುಗಳೆಲ್ಲವೂ ಅಪ್ಪನನ್ನು ಮೆಚ್ಚಿಸುವುದಕೋಸ್ಕರ, ನನ್ನ ಪ್ರೀತಿಯನ್ನು ಪಡೆಯುವುದಕೋಸ್ಕರ.
ದಯವಿಟ್ಟು ಕ್ಷಮಿಸಿ ಬಿಡು.
ನನ್ನ ಅಂತರಂಗ ಪರಿಶುದ್ಧವಾಗಿದೆ.
ಅಂತರಂಗದ ಮಾತನ್ನು ಮಾತ್ರ ಆಲಿಸು ದೇವ.
ಅದೊಂದೇ ನಿನ್ನಲ್ಲಿ ನಾನು ಕಳಕಳಿಯಿಂದ ಕೇಳಿಕೊಳ್ಳೋದು.
ನನ್ನ ಅಂತರಂಗದ ಆಸೆಗಳನ್ನು ಈಡೇರಿಸು ಎಂದು ಶ್ರದ್ಧಾ, ಭಕ್ತಿಯೊಂದಿಗೆ ಪ್ರಾರ್ಥಿಸಿದಳು.
ಅಕ್ಷರ ಮೈಸೂರಿಗೆ ಹೋದ ತಕ್ಷಣ ಅಭಿಮನ್ಯುವಿಗೆ ಫೋನಾಯಿಸಲು ಮರೆಯಲಿಲ್ಲ.
ಹಾಸ್ಟೇಲ್‌ಗೆಹೋಗಿ ಕಾಲಿಟ್ಟ ತಕ್ಷಣ ಮೊದಲು ಮಾಡಿದ ಕೆಲಸವೇ ಅದು.
ಅಭಿ, ನನ್ನ ದಯವಿಟ್ಟು ಕ್ಷಮಿಸಿಬಿಡು.
ಮೊನ್ನೆ ನಿನ್ಗೆ ಫೋನಲ್ಲಿ ಬೈದದ್ದು ಅಪ್ಪನನ್ನು ಸಂತೃಪ್ತಿ ಪಡಿಸುವುದಕೋಸ್ಕರ.
ಮನೆಗೆ ಹೋದಾಗಲೆಲ್ಲ ಕಿರುಕುಳ ಕೊಡ್ತನೇ ಇತಾರೆ.
ಅಪ್ಪ ಮುಖ ಊದಿಕೊಳ್ಳುವ ಹಾಗೆ ಹೊಡ್ದು ಬಿಟ್ರು.
ಮನೆಯಲ್ಲಿ ನನ್ನ ಪರವಾಗಿ ಮಾತಾಡುವ ಒಂದೇ ಒಂದು ಜೀವ ಕೂಡ ಇಲ್ಲ.
ನಾನಾದ್ರೂ ಏನು ಮಾಡ್ಲಿ ಹೇಳು?
ಎಷ್ಟೂಂತ ಒದೆ ತಿನ್ನೋದಕ್ಕೆ ಸಾಧ್ಯ?
ಅಪ್ಪನನ್ನು ಸಂತೃಪ್ತಿ ಪಡಿಸೋದಕೋಸ್ಕರ ಬಾಯಿಗೆ ಬಂದಂತೆ ಮಾತಾಡಿ ಬಿಟ್ಟೆ.
ದಯವಿಟ್ಟು ಕ್ಷಮಿಸಿ ಬಿಡು.
ಆಡಿದ ಒಂದೇ ಒಂದು ಮಾತೂ ಕೂಡ ನನ್ನ ಹೃದಯದಿಂದ ಹೊರಟ್ಟದಲ್ಲ.
ಒದೆ ತಿನ್ನುವುದನ್ನು ತಪ್ಪಿಸಿಕೊಂಡು ಆದಷ್ಟು ಬೇಗ ಮೈಸೂರು ಸೇರಿಕೊಳ್ಳೋದಕೋಸ್ಕರ ಅಪ್ಪನ ಮುಂದೆ ನಾಟಕ ಆಡಬೇಕಾಯಿತು.
ನಿನ್ನ ಮನಸ್ಸಿಗೆ ನೋವಾಗಿದೆ ಅಂಥ ನನ್ಗೆ ಚೆನ್ನಾಗಿ ಗೊತ್ತು.
ಕ್ಷಮಿಸುವ ದೊಡ್ಡ ಮನಸ್ಸು ಮಾಡ್ಬೇಕು ಎಂದು ಕೋರಿಕೊಂಡ ಅಕ್ಷರ ಅಭಿಮನ್ಯುವಿನಿಂದ ಉತ್ತರ ಕೂಡ ಬಯಸದೆ ಕಣ್ಣೀರಧಾರೆ ಹರಿಸಿದಳು.
ಸಮಾಧಾನ ಮಾಡ್ಕೋ ಅಕ್ಷರ.
ನನ್ಗೇನು ಬೇಸರ ಆಗಿಲ್ಲ.
ನಿನ್ಗೆ ಆಗಿರುವ ನೋವು, ಬೇಸರದ ಎದುರು ನನ್ನ ನೋವೇನು ದೊಡ್ಡದಲ್ಲ.
ನೀನು ನನ್ನ ಎದುರು ಕ್ಷಮೆ ಕೇಳುವ ಅವಶ್ಯಕತೆ ಇಲ್ಲ.
ನೀನು ಯಾವತ್ತಿದ್ದರೂ ನನ್ನವಳೇ.
ಒಂದ್ವೇಳೆ ನೀನು ನನ್ನ ಬಿಟ್ಟು ಹೋದ್ರೂ ಕೂಡ ನೀನು ನನ್ನವಳೇ.
ಎರಡು ದೇಹಗಳನ್ನು ದೂರ ಸರಿಸಬಹುದು.
ಆದರೆ, ಮನಸ್ಸನ್ನು ಸರಿಸೋದಕ್ಕೆ ಯಾರಿಂದ ತಾನೆ ಸಾಧ್ಯವಿದೆ ಹೇಳು?
ಸುಮ್ನೆ ಏನೆಲ್ಲ ಯೋಚನೆ ಮಾಡ್ಕೊಂಡು ಮನಸ್ಸು ಹಾಳು ಮಾಡ್ಕೋ ಬೇಡ ಎಂದು ಆಕೆಯನ್ನು ಸಂತೈಸಿದ.
ಅಭಿಮನ್ಯುವಿನ ಮಾತು ಆಕೆಯ ಎಲ್ಲಾ ನೋವುಗಳನ್ನು ಮರೆಸಿತು.
ಎಲ್ಲಿ ಅಭಿಮನ್ಯು ಕೋಪ ಮಾಡ್ಕೊಂಡು ನನ್ನಿಂದ ದೂರ ಸರಿದು ಬಿಡ್ತಾನೋ ಎಂಬ ಭಯ ಆಕೆಯಲ್ಲಿ ಕಾಡುತಿತ್ತು.
ಅದೀಗ ದೂರವಾಗಿ ಮನಸ್ಸು ಸಹಜ ಸ್ಥಿತಿಗೆ ಮರಳಿತು.
ಇನ್ನು ಯಾವಾಗ ಆ ನರಕಕ್ಕೆ ಬರೋದಕ್ಕೆ ಕರೆ ಬರುವುದೋ ತಿಳಿಯದು.
ಇಲ್ಲಿ ಇರುವಷ್ಟು ದಿನ ನೆಮ್ಮದಿಯಿಂದ ಕಾಲ ಕಳೆಯಬೇಕೆಂದು ನಿರ್ಧರಿಸಿದಳು.
ಅಭಿಮನ್ಯುವನ್ನು ಭೇಟಿಯಾಗುವ ಆಸೆ ಆಕೆಯಲ್ಲಿ ಹಿಂದೆದಿಂಗಿಂತಲೂ ಹೆಚ್ಚಾಗಿ ಕಾಡತೊಡಗಿತು.
ಆದರೆ, ಅಷ್ಟೊಂದು ಧೈರ್ಯ ಸಾಲದೆ ದಿನ ದೂಡುತ್ತಿದ್ದಳು.
ದಿನಗಳುರುಳಿ ತಿಂಗಳು ಸರಿಯುತ್ತಿದ್ದರೂ ಇಬ್ಬರು ಭೇಟಿಯಾಗೋದಕ್ಕೆ ಭಯ ಎಂಬುದು ಅಡ್ಡಗೋಡೆಯಾಗಿ ಬಂದು ನಿಂತುಬಿಟ್ಟಿತ್ತು.
ದಿನನಿತ್ಯ ದೂರವಾಣಿ ಸಂಭಾಷಣೆ ಅವರಿಬ್ಬರನ್ನು ಹತ್ತಿರ ಸೇರಿಸುತಿತ್ತು.
ದಿನಗಳು ಉರುಳುತ್ತಿದ್ದಂತೆ ಅಕ್ಷರಳಲ್ಲಿ ಒಂಟಿತನ ಹೆಚ್ಚಾಗಿ ಕಾಡಲು ಪ್ರಾರಂಭಿಸಿತು.
ದುಃಖ ಎಂಬುದು ತೀರಾ ಹತ್ತಿರದ ಸಂಬಂಧಿಯಾಯಿತು.
ಅಭಿಮನ್ಯುವಿನ ಪರಿಸ್ಥಿತಿ ಕೂಡ ಅದಕ್ಕಿಂತ ಭಿನ್ನವಾಗೇನು ಇರಲಿಲ್ಲ.
ಆದರೆ, ಅಭಿಮನ್ಯುವನ್ನು ಸಂತೋಷ ಪಡಿಸಲು ಆಗಿಂದಾಗೆ ಸ್ನೇಹಿತರು ಬಂದು ಹೋಗುತ್ತಿದ್ದರು.
ಸ್ನೇಹಿತರೊಂದಿಗೆ ಒಂದಷ್ಟು ಹರಟೆ ಹೊಡೆದು ಒಂದು ಪೆಗ್ ಏರಿಸಿಕೊಂಡರೆ ಬಹುತೇಕ ಚಿಂತೆಗಳು ಮರೆತಂತೆ ಆಗುತ್ತಿದ್ದರೂ ಮರುದಿನ ಮತ್ತೆ ದುಃಖ ಆವರಿಸಿಕೊಳ್ಳಲು ಪ್ರಾರಂಭಿಸುತ್ತಿತ್ತು.
ವಿರಹವೇದನೆಯ ತೀವ್ರತೆ ಹೆಚ್ಚಾದಂತೆ ಅದೊಂದು ದಿನ ಅಕ್ಷರ ಅಭಿಮನ್ಯುವಿಗೆ ಫೋನಾಯಿಸಿದಳು.
ಅಭಿ, ಹೇಗಿದ್ದೀಯ ಅಂಥ ಫೋನಲ್ಲಿ ಕೇಳೋದಕ್ಕಿಂತ ಎದುರಿಗೆ ನಿಂತು ಕೇಳ್ಬೇಕೂಂತ ಅನ್ನಿಸ್ತಾ ಇದೆ.
ಇನ್ನು ನನ್ನಿಂದ ಒಬ್ಬೊಂಟಿಯಾಗಿ ಇರೋದಕ್ಕೆ ಸಾಧ್ಯವಿಲ್ಲ.
ನಿನ್ನ ನೋಡ್ಲೇ ಬೇಕು.
ನಾಳೆನೇ ಬಂದ್ಬಿಡು.
ಎಂಬ ಆಕೆಯ ಧ್ವನಿಯಲ್ಲಿ ಕಾತುರ ಇತ್ತು, ತುಂಬಲಾರದಷ್ಟು ನೋವಿತ್ತು.
ದಿನನಿತ್ಯ ಪ್ರೀತಿಯ ರಸಾಸ್ವಾದ ಸವಿದು ಸಂತೋಷದಲ್ಲಿರುತ್ತಿದ್ದ ಆಕೆಗೆ ಇದೀಗ ಒಬ್ಬೊಂಟಿಯಾಗಿ ಕಾಲ ಕಳೆಯೋದಕ್ಕೆ ಸಾಧ್ಯವಾಗುತ್ತಾ ಇಲ್ಲ.
ದೂರ ಇದ್ದಷ್ಟು ಹಳೆಯ ನೆನಪುಗಳು ಗರಿಗೆದರಿ ಕುಣಿಯಲು ಪ್ರಾರಂಭಿಸಿತು.
ಆದ್ದರಿಂದ ಅಭಿಮನ್ಯುವಿನೊಂದಿಗೆ ಒಂದಷ್ಟು ಹೊತ್ತು ಕಳೆಯಬೇಕೆಂದು ನಿರ್ಧರಿಸಿದಳು.
ಭೇಟಿಯಾಗೋದೇನೋ ಸರಿ.
ಮುಂದೆ ಯಾವ ಗ್ರಹಚಾರ ನಮಗೋಸ್ಕರ ಕಾದಿದೆಯೋ ಗೊತ್ತಾಗ್ತಾ ಇಲ್ಲ.
ಕಳೆದ ಸಲ ಭೇಟಿಯಾದ ವಿಚಾರ ಮನೆಯವರೆಗೆ ತಲುಪಿ ದೊಡ್ಡ ರಾದ್ಧಾಂತವೇ ನಡೆಯಿತು.
ಇಷ್ಟೆಲ್ಲ ಆದ ನಂತರ ನಾಳೆದಿನ ಭೇಟಿಯಾಗುವ ವಿಚಾರವೇನಾದ್ರೂ ಮನೆಗೆ ಗೊತ್ತಾದ್ರೆ ನಮ್ಮಿಬ್ಬರನ್ನ ಸುಮ್ನೆ ಬಿಡ್ತಾರ?
ಮೈಸೂರಿನಲ್ಲಿ ಯಾರಾದರೊಬ್ಬರು ಪರಿಚಯದವರು ಇದ್ದೇ ಇರ್ತಾರೆ.
ಅಲ್ಲಿ ಭೇಟಿಯಾಗೋದು ಸ್ವಲ್ಪ ಕಷ್ಟದ ಕೆಲಸ.
ಅದಕ್ಕಿಂತ ಫೋನಲ್ಲಿ ಮಾತಾಡಿಕೊಳ್ಳುವುದೇ ವಾಸಿ ಅಂದ ಅಭಿಮನ್ಯು ಆಕೆಯನ್ನು ಭೇಟಿಯಾಗದೆ ಇರುವುದೇ ಒಳ್ಳೆಯದ್ದೆಂದು ತೀರ್ಮಾನಿಸಿದ.
ಈಗಾಗಲೇ ಸಾಕಷ್ಟು ನೋವು ಅನುಭವಿಸಿಯಾಗಿದೆ.
ಮುಂದೆ ಏನು ಗ್ರಹಚಾರ ಕಾದಿದೆಯೋ ನನ್ಗೂ ಕೂಡ ಗೊತ್ತಿಲ್ಲ.
ಮುಂದಿನ ದಿನಗಳ ಬಗ್ಗೆ ಯೋಚ್ನೆ ಮಾಡಿ ನಮಗಾಗಿ ಇಂದು ಬಂದಿರುವ ಸಂತೋಷದ ದಿನವನ್ನೇಕೆ ಹಾಳು ಮಾಡ್ಕೋಬೇಕು.
ನನ್ಗೆ ನಿನ್ನ ನೋಡ್ಲೇ ಬೇಕು.
ಮೈಸೂರಲ್ಲಿ ಭೇಟಿಯಾಗೋದು ಬೇಡ ಅಂದ್ರೆ ಊಟಿಗೆ ಹೋಗುವ.
ದೂರದ ಪ್ರದೇಶ.
ಅಲ್ಲಿ ಯಾರಾದರು ನೋಡಿಬಿಡುತ್ತಾರೆ ಎಂಬ ಆತಂಕ ಇರೋದಿಲ್ಲ.
ಎಲ್ರೂ ನಮ್ಗೆ ಅಪರಿಚಿತರೇ.
ಎಲ್ಲಾ ನೋವುಗಳನ್ನು ಮರೆತು ಹಾಯಾಗಿಬೊಹುದು ಅಂದ ಅಕ್ಷರ ಒಂದೆರಡು ಕ್ಷಣ ಮಾತು ನಿಲ್ಲಿಸಿ ಏನೋ ನೆನಸಿಕೊಂಡು ಮಾತು ಮುಂದುವರೆಸಿದಳು.
ಊಟಿಗೆ ಹೋಗುವುದಾದರೆ ಒಂದು ವಾರ ರಜೆ ಹಾಕಿಬಿಡ್ತೇನೆ.
ನೀನು ಬರೋದಕ್ಕೆ  ತಯಾರಿದ್ದೀಯ ತಾನೆ? ಕೇಳಿದಳು.
 ನೀನು ಕೇಳಿಕೊಂಡ ಮೇಲೆ ಇಲ್ಲ ಅನ್ನೋದಕ್ಕೆ ಸಾಧ್ಯವುಂಟಾ?
ಬಂದೇ ಬರ್ತೇನೆ ಎಂದು ಹೇಳುವ ಮೂಲಕ ಊಟಿ ಪಯಣಕ್ಕೆ ಹಸಿರು ನಿಶಾನೆ ತೋರಿದ.
ಅಭಿಮನ್ಯುವಿನ ಒಪ್ಪಿಗೆ ದೊರೆತ್ತೊಡನೆ ಎಲ್ಲಿಲ್ಲದ ಸಂಭ್ರಮ ಆಕೆಯಲ್ಲಿ ಮನೆಮಾಡಿ ಕೊಂಡಿತು.
ನಿಂತ ಜಾಗದಲ್ಲಿಯೇ ತನ್ನನ್ನು ತಾನೇ ಮರೆತು ಕುಣಿದಾಡಿದಳು.
‘ಮನೆಯವರೊಂದಿಗೆ ಚೆನ್ನಾಗಿದ್ದ ಸಂದರ್ಭದಲ್ಲೂ ಕೂಡ ಅಭಿಮನ್ಯುವಿನೊಂದಿಗೆ ಇಷ್ಟೊಂದು ಸುದೀರ್ಘವಾಗಿ ಒಟ್ಟಿಗೆ ಕಳೆಯೋ ಸೌಭಾಗ್ಯ ದೊರೆಯಲಿಲ್ಲ.
ಅದಕ್ಕೆ ಹೇಳೋದು ಆಗುವುದೆಲ್ಲ ಒಳ್ಳೆಯದಕ್ಕೆ ಅಂತ.
ಮನೆಯವರೊಂದಿಗೆ ಚೆನ್ನಾಗಿದ್ದಿದ್ದರೆ ಮೈಸೂರಿನಲ್ಲಿ ಕೂತು ಕಾಲ ಕಳೆದು ಬಿಡ್ತಾ ಇದ್ದೊ.
ಆದರೆ, ಮನೆಯವರ ಮುನಿಸಿನಿಂದ ಇದೀಗ ಊಟಿಗೆ ಒಟ್ಟಿಗೆ ಹೋಗುವ ಅವಕಾಶ ಸಿಕ್ಕಿದೆ ಅಂದುಕೊಂಡಳು.
ತುಂಬಾ ಸಂತೋಷದಿಂದ ಕುಣಿದು ಕುಪ್ಪಳಿಸಿದ ಅಕ್ಷರ ನೇರ ರೈಲುನಿಲ್ದಾಣಕ್ಕೆ ತೆರಳಿ ಬೆಂಗಳೂರಿನಿಂದ ತಮಿಳುನಾಡಿನ ಮೇಟುಪಾಳ್ಯಂ ಕಡೆಗೆ ತೆರಳಲು ಎರಡು ಟಿಕೆಟ್ ಬುಕ್ ಮಾಡಿಕೊಂಡು ಹಿಂತಿರುಗಿದಳು.
ಊಟಿಗೆ ಹೊರಡುವ ಸಂಭ್ರಮದಲ್ಲಿ ಒಂದು ವಾರಕ್ಕೆ ಬೇಕಾಗುವಷ್ಟು ಬಟ್ಟೆಗಳನ್ನು ಮಡಚಿ ಪೆಟ್ಟಿಗೆಗೆ ತುಂಬಿಕೊಂಡಳು.
ಖರ್ಚಿಗೆ ಬೇಕಾಗುವಷ್ಟು ಹಣ ಬ್ಯಾಂಕಿನಿಂದ ಡ್ರಾ ಮಾಡಿಕೊಳ್ಳಲು ಮರೆಯಲಿಲ್ಲ.
ಅಭಿಮನ್ಯು ತರಾತುರಿಯಲ್ಲಿ ಬಟ್ಟೆಗಳನ್ನು ಪೆಟ್ಟಿಗೆಗೆ ತುಂಬಿಕೊಂಡು ತನ್ನ ಪ್ರವಾಸಿ ಮಾಹಿತಿ ಕೇಂದ್ರ ಹಾಗೂ ಗಿಫ್ಟ್‌ಸೆಂಟರ್ ನಲ್ಲಿದ್ದ ಒಂದಷ್ಟು ಹಣ ಜೇಬಿಗೆ ತುರುಕಿಕೊಂಡ.
ಜೊತೆಗೆ ಬ್ಯಾಂಕಿಗೆ ತೆರಳಿ ಒಂದುವಾರ ಇಬ್ಬರಿಗೆ ಬೇಕಾಗುವಷ್ಟು ಖರ್ಚಿಗೆ ಹಣ ಪಡೆದು ಮನೆಗೆ ಬಂದು ಅಮ್ಮನ್ನು ಭೇಟಿಯಾಗಿ ಸ್ನೇಹಿತರೆಲ್ಲ ಒಟ್ಟಿಗೆ ಒಂದುವಾರ ಊಟಿಗೆ ಟೂರ್ ಹೋಗ್ತಾ ಇದ್ದೇವೆ ಎಂದು ಅಮ್ಮನಿಗೊಂದು ಸುಳ್ಳು ಹೇಳಿ ಮಡಿಕೇರಿಯಿಂದ ರಾತ್ರಿ ಹೊರಟು ಬೆಳಗ್ಗಿನ ಜಾವ ಮೈಸೂರು ತಲುಪಿಕೊಂಡ.
ಮುಂಜಾನೆಯ ಚುಮುಚುಮು ಚಳಿಯ ಆಹ್ಲಾದಕರ ವಾತಾವರಣದಲ್ಲಿ ಮೈಸೂರು ಬಸ್ ನಿಲ್ದಾಣದಲ್ಲಿ ಅಕ್ಷರ ಅಭಿಮನ್ಯುವಿಗಾಗಿ ಕಾದು ನಿಂತಿದ್ದಳು.
ಅಭಿಮನ್ಯು ಬಸ್ ಇಳಿದು ಬಂದೊಡನೆ ಹಿಂದೆದಿಗಿಂತಲೂ ಆತ್ಮೀಯವಾಗಿ ಅಪ್ಪಿಕೊಂಡಳು.
ಒಂದೆರಡು ತಿಂಗಳ ಅಗಲಿಕೆ ಅವರಿಬ್ಬರಲ್ಲಿ ವರ್ಷಾನುಗಟ್ಟಲೇ ಅಗಲಿದ ಅನುಭವ ಉಂಟು ಮಾಡಿತ್ತು.
ಇನ್ನೆಂದು ಒಬ್ಬರನ್ನೊಬ್ಬರು ಭೇಟಿಯಾಗೋದಕ್ಕೆ ಸಾಧ್ಯವಿಲ್ಲವೇನೋ ಎಂಬ ಭಯ ಇಬ್ಬರಲ್ಲಿ ಕಾಡುತಿತ್ತು.
ಎಲ್ಲಾ ಭಯವನ್ನು ದೂರ ಸರಿಸಿ ಮತ್ತೆ ಒಂದಾದ ಸಂದರ್ಭವದು.
ಎಲ್ಲದಕ್ಕಿಂತ ಹೆಚ್ಚಾಗಿ ಒಂದು ವಾರಗಳ ಕಾಲ ಯಾರ ಭಯವೂ ಇಲ್ಲದೆ ನಿರ್ಭೀತಿಯಿಂದ ಸ್ವಚ್ಛಂದ ಪರಿಸರದಲ್ಲಿ ವಿಹರಿಸಲು ಕೈಗೊಂಡ ನಿರ್ಧಾರವದು.
ಆ ನಿರ್ಧಾರ ಸಾಕಾರಗೊಂಡ ಕ್ಷಣ ಇಬ್ಬರಲ್ಲೂ ರೋಮಾಂಚನ ತರಿಸಿತು.
ಇಬ್ಬರು ಆಲಂಗಿಸಿಕೊಂಡು ಭಾವುಕರಾದಾಗ ಕಣ್ಣು ಒದ್ದೆ ಆಯಿತು.
ಒಬ್ಬರನ್ನೊಬ್ಬರು ಮೈದಡವಿಕೊಂಡು ಸಂತೈಸಿಕೊಂಡರು.
ಅಭಿ, ನೀನು ನನ್ನ ಜೀವ ಕಣೋ ಎಂದು ಮತ್ತೆ ಬಿಗಿದಪ್ಪಿಕೊಂಡಳು.
ಪ್ಲಾಟ್‌ಫಾರಂನಲ್ಲಿ ಬಂದು ನಿಂತಿದ್ದ ಬಸ್ ಏರಿ ಬೆಂಗಳೂರು ಕಡೆಗೆ ಪಯಣ ಬೆಳೆಸಿದರು.
ಬಸ್‌ನ ಎಡಬದಿಯಲ್ಲಿ ಇಬ್ಬರು ಕುಳಿತುಕೊಳ್ಳಬಹುದಾದ ಸೀಟಿನಲ್ಲಿ ಇಬ್ಬರು ಕೈ ಕೈ ಹಿಡಿದುಕೊಂಡು ಕುಳಿತರು.
ಆ ಕೈಗಳ ಬಂಧನ ಈ ಸಂಬಂಧ ಹೀಗೆಯೇ ಇರಲಿ ಎಂಬ ಸಂಕೇತ ಇದ್ದಂತೆ ತೋರುತ್ತಿತ್ತು.
ಇಬ್ಬರು ಮುಖ ನೋಡಿ ನಕ್ಕರು.
ಆಗತಾನೆ ಸೂರ್ಯ ತನ್ನ ಕಾಂತಿಯನ್ನು ಭುವಿಗೆ ತೋರ್ಪಡಿಸುವ ತವಕದಲ್ಲಿದ್ದ.
ಬೆಳಗ್ಗಿನ ಸಣ್ಣ ಮಬ್ಬುಗತ್ತಲು, ಹಿತವಾದ ಚಳಿಯ ನಡುವೆ ಬಸ್ ಮುನ್ನುಗ್ಗುತ್ತಾ ಸಾಗಿತು.
ಅಕ್ಷರ, ಈ ಕ್ಷಣ ಎಷ್ಟೊಂದು ಸ್ಮರಣೀಯ ಅಲ್ವ?
ಹೌದು ಅಭಿ, ರಾಜಾಸೀಟ್‌ನಲ್ಲಿ ಕಳೆದ ಸಮಯಕ್ಕಿಂತ ಈ ಕ್ಷಣ ಅತ್ಯಂತ ಮಧುರಾತಿಮಧುರ.
ಜೀವನದಲ್ಲಿ ಎಂದಿಗೂ ಮರೆಯಲಾಗದ ಕ್ಷಣ.
ಬಹುಶ: ನಮ್ಮ ದಾಂಪತ್ಯ ಜೀವನದ ಮೊದಲ ಮೆಟ್ಟಿಲು ಅನ್ನಲು ಅಡ್ಡಿ ಇಲ್ಲ ಎಂದು ಹೇಳಿ ತುಂಟನಗೆ ಬೀರಿದಳು.
ಬಸ್ ಇಳಿದು ರೈಲ್ವೇ ನಿಲ್ದಾಣಕ್ಕೆ ನಡೆದೇ ಸಾಗಿದರು.
ರೈಲು ಏರಿ ಇಬ್ಬರು ಅಕ್ಕಪಕ್ಕದಲ್ಲಿಯೇ ಅಂಟಿ ಕುಳಿತುಕೊಂಡರು.
ಅಲ್ಲಿ ಯಾವುದೇ ಭಯ ಅನ್ನುವುದು ಇರಲಿಲ್ಲ.
ರೈಲು ಹೊರಡುವ ಸಂಭ್ರಮಕ್ಕಾಗಿ ಕಾದು ಕುಳಿತ್ತಿದ್ದರು.
ನಿಗದಿತ ಸಮಯ ಬಂದೊಡನೆ ರೈಲು ಚಿಕುಬುಕು ಸದ್ದುಗೈಯುತ್ತಾ ನಿಧಾನವಾಗಿ ಮುಂದೆ ಸಾಗಿತು.
ಸುಮಾರು ಎಂಟು ತಾಸು ಪಯಣದ ಬಳಿಕ ಮೇಟುಪಾಳ್ಯಂ ತಲುಪಿದರು.
ಮೇಟುಪಾಳ್ಯಂನಿಂದ ಊಟಿಗೆ ಇರುವುದು ಒಂದೇ ಟ್ರೈನ್.
ಆಮೆವೇಗದಲ್ಲಿ ಚಲಿಸುವ ಟ್ರೈನಿನಲ್ಲಿ ಸಾಕಷ್ಟು ಪ್ರಯಾಣಿಕರು ತುಂಬಿಕೊಂಡಿದ್ದರು.
ಇಬ್ಬರು ಟ್ರೈನ್‌ಏರಿ ತಮ್ಮ ಯಾತ್ರೆ ಮುಂದುವರೆಸಿದರು.
ಅಲ್ಲಿನ ನಿಸರ್ಗ ಸೌಂದರ್ಯ ಕೊಡಗು ಜಿಲ್ಲೆಯ ನೆನಪನ್ನು ಹೊತ್ತು ತರುತಿತ್ತು.
ಕಣ್ಣಾಡಿಸಿದ ಕಡೆಗಳಲೆಲ್ಲ ಬೆಟ್ಟಗುಡ್ಡಗಳ ಸಾಲುಗಳು.
ವನದೇವತೆ ಹಸಿರುಡುಗೆ ತೊಟ್ಟು ಪ್ರವಾಸಿಗರಿಗೆ ಆತ್ಮೀಯ ಸ್ವಾಗತ ಕೋರುತ್ತಿದ್ದಳು.
ಬೆಟ್ಟಗುಡ್ಡ ಏರುತ್ತಾ ರೈಲು ನಿಧಾನವಾಗಿ ಚಲಿಸುತಿತ್ತು.
ಮಾರ್ಗದ ಮಧ್ಯ ಎದುರಾಗುತ್ತಿದ್ದ ಸುರಂಗಗಳನ್ನು ದಾಟಿ ಮುಂದೆ ಸಾಗುತ್ತಿದ್ದ ರೈಲು ಅಗತ್ಯಕ್ಕಿಂತ ಹೆಚ್ಚು ಸದ್ದು ಮಾಡುತ್ತಿತ್ತು.
ರೈಲು ನಿಧಾನವಾಗಿ ಚಲಿಸುವುದರಿಂದ ಅಲ್ಲಿನ ನಿಸರ್ಗ ಸೌಂದರ್ಯವನ್ನು ತುಂಬಾ ಸೊಗಸಾಗಿ ಸವಿಯಲು ಸಾಧ್ಯವಾಯಿತು.
ರೈಲಿನ ಬೋಗಿಯ ಮೆಟ್ಟಿಲು ಏರಲು ಜೋಡಿಸಿರುವ ಎರಡು ಸಲಾಕೆಗಳನ್ನು ಇಬ್ಬರು ಹಿಡಿದುಕೊಂಡು ಒಮ್ಮೆ ರೈಲಿನಿಂದ ತಲೆ ಹೊರ ಹಾಕಿ ನಿಸರ್ಗದ ಸೊಬಗನ್ನು ಕಣ್ಣಾರೆ ಸವಿದರು.
ಜೋರಾಗಿ ತೀಡಿ ಬರುತ್ತಿದ್ದ ತಂಗಾಳಿ ಮೈ ಸೋಕಿ ಪಯಣದ ಆಯಾಸವನ್ನೆಲ್ಲ ನೀಗಿಸಿತು.
ಕೇವಲ ಇಪ್ಪತ್ತೈದು ಕಿ.ಮೀ. ಪಯಣಕ್ಕೆ ರೈಲು ಸರಿಸುಮಾರು ಎರಡೂವರೆ ತಾಸು ತೆಗೆದುಕೊಂಡಿತು.
ರೈಲು ಎಷ್ಟು ಸಾಧ್ಯವೋ ಅಷ್ಟು ನಿಧಾನವಾಗಿ ಚಲಿಸುತಿತ್ತು.
ರೈಲು ನಿಧಾನವಾಗಿ ಚಲಿಸುತ್ತಾ ಸಾಗಿದ ಕಾರಣ ಹಸಿರು ಹೊದ್ದು ಮಲಗಿರುವ ಬೆಟ್ಟಗುಡ್ಡಗಳ ಸೌಂದರ್ಯವನ್ನು ಸಂಪೂರ್ಣ ಸವಿಯಲು ಸಾಧ್ಯವಾಯಿತು.
ಊಟಿ ತಲುಪಿದೊಡನೆ ತಮ್ಮ ಲಗ್ಗೇಜ್‌ಗಳೊಂದಿಗೆ ರೈಲಿನಿಂದ ಇಳಿದು ಹೋಟೆಲ್ ಕಡೆಗೆ ನಡಿಗೆ ಹಾಕಿ ಟೀ ಕುಡಿಯುತ್ತಾ ಒಂದರ್ಧ ತಾಸು ವಿಶ್ರಾಂತಿ ತೆಗೆದುಕೊಂಡರು.
ನಂತರ ಸಮೀಪದಲ್ಲಿಯೇ ಇದ್ದ ಲಾಡ್ಜ್‌ವೊಂದರಲ್ಲಿ ರೂಂ ಬುಕ್ ಮಾಡಿಸಿಕೊಂಡು ಲಗ್ಗೇಜ್‌ಗಳನ್ನು ಇಟ್ಟು ಇಬ್ಬರು ಸ್ನಾನ ಮುಗಿಸಿ ಶುಚಿಯಾದರು.
ಅಕ್ಷರ ಆಯಾಸವಾಗಿ ಬೆಡ್‌ಮೇಲೆ ಒಂದಷ್ಟು ಹೊತ್ತು ವಿಶ್ರಾಂತಿ ತೆಗೆದುಕೊಳ್ಳಲು ಮಲಗಿಕೊಂಡು ಮಲಗಿದ್ದಲ್ಲಿಂದಲೇ ಮಾತು ಪ್ರಾರಂಭಿಸಿದಳು.
ಅಭಿ… ಹಿತವಾಗಿ ಕರೆದಳು.
ಏನು…?ಎಂದು ನಿಂತಲ್ಲಿಂದಲೇ ಅಷ್ಟೇ ಹಿತವಾಗಿ ಕೇಳಿದ.
ಏನಿಲ್ಲ, ತುಂಬಾ ಸಂತೋಷ ಆಗ್ತಾ ಇದೆ.
ಏನು ಹೇಳ್ಬೇಕೂಂತ ತೋಚುತ್ತಿಲ್ಲ. ಅಂದಳು. 
ಮಂಚದ ಮೇಲೆ ಅಭಿಮನ್ಯು ಬಂದು ಕುಳಿತಾಗ ಅಕ್ಷರ ಎದ್ದು ಕುಳಿತಳು.
ಆಕೆಯ ಮಡಿಲ ಮೇಲೆ ಮಲಗಿ ಈಗ ಏನ್ ಬೇಕಾದ್ರೂ ಮಾತಾಡು, ಎಷ್ಟು ಬೇಕಾದ್ರೂ ಮಾತಾಡು.
ಇಲ್ಲಿ ನಿನ್ನ ಹೇಳೋರು ಕೇಳೋರು ಯಾರು ಇಲ್ಲ.
ಮಾತಾಡೋದಕ್ಕೆ ಭಯ ಪಟ್ಕೋಬೇಡ.!
ಆಕೆಯ ಮೊಗವನ್ನು ನೋಡುತ್ತಾ ಹೇಳಿದ.
ನಾನು ಮಾತಾಡೋದಿಲ್ಲ ನಕ್ಕು ಹೇಳಿದಳು.
ಏನು ಮೌನ ಪ್ರತಿಭಟನೆ ಮಾಡ್ತಾ ಇದ್ದೀಯಾ…?
ಹೌದು ಕಣೋ ಕೋತಿ.
ಮಾತಾಡಿಸ್ಬೇಡ ನನ್ನ .
ಆಕೆಯನ್ನು ತನ್ನೆಡೆಗೆ ಎಳೆದುಕೊಂಡ ಅಭಿಮನ್ಯು ನಿನ್ನ ಮೌನ ಪ್ರತಿಭಟನೆಯನ್ನ ಇಲ್ಲಿಗೆ ಕೊನೆಗಾಣಿಸಿ ಬಿಡ್ತೇನೆ ಎಂದು ಬಿಗಿದಪ್ಪಿಕೊಂಡು ಚುಂಬಿಸಿ ಈಗಲಾದ್ರೂ ನಿನ್ನ ಮೌನ ಪ್ರತಿಭಟನೆಯನ್ನ ಹಿಂತೆಗೆದುಕೊಳ್ಳೋದಕ್ಕೆ ಸಾಧ್ಯ ಇಲ್ವ?
ಎಂದು ತುಂಟನಗೆ ಬೀರುತ್ತಾ ಕೇಳಿದ.
ಆಕೆ ಅದ್ಯಾಕೋ ನಾಚಿ ನೀರಾಗಿ ಹೋದಳು.
ಆಕೆಗೆ ಅದು ಅಭಿಮನ್ಯು ನೀಡುತ್ತಿರುವ ಪ್ರಥಮ ಚುಂಬನವಲ್ಲ.
ಆದರೂ ಆಕೆ ತುಂಬಾ ನಾಚಿಕೊಂಡಳು.
ಆ ನಾಚಿಕೆಗೆ ಹನಿಮೂನ್ ಸಿಟಿ ಕಾರಣವಾಯಿತೋ ಏನೋ?
ಸ್ವಲ್ಪ ಹೊತ್ತಿನ ಬಳಿಕ ನಾಚಿಕೆಯಿಂದ ಹೊರ ಬಂದು ತನ್ನ ಮಡಿಲ ಮೇಲೆ ತಲೆ‌ಇಟ್ಟು ಮಲಗಿಕೊಂಡಿದ್ದ ಅಭಿಮನ್ಯುವಿಗೆ ಪ್ರೀತಿಯ ಚುಂಬನ ನೀಡಿ ಮೌನ ಪ್ರತಿಭಟನೆ ಈಗ ಅಂತ್ಯ ಆಯ್ತು ನೋಡು ಎಂದು ಹೇಳಿ ಜೋರಾಗಿ ನಕ್ಕಳು.
ಮತ್ತೆ ಮಂಚದ ಮೇಲೆ ಮಲಗಿಕೊಂಡು ಸ್ವಲ್ಪ ಹೊತ್ತು ವಿಶ್ರಾಂತಿ ತೆಗೆದುಕೊಂಡು ಬೆಟ್ಟಗುಡ್ಡಗಳಿಂದ ಆವೃತ್ತವಾಗಿರುವ ನೀಲಗಿರಿ ಪರ್ವತದ ಕಡೆಗೆ ಪಯಣ ಬೆಳೆಸಿದರು.
ಎತ್ತ ನೋಡಿದರೂ ಹಸಿರು ಕಂಗೊಳಿಸುತಿತ್ತು.
ಅಲ್ಲಿನ ಬೆಟ್ಟ ಸಾಲುಗಳು ಮಡಿಕೇರಿಯ ರಾಜಾಸೀಟನ್ನು ನೆನಪಿಸುತಿತ್ತು.
ರಾಜಾಸೀಟ್‌ನ ಮುಂಭಾಗದ ಪ್ರಕೃತಿ ಸೌಂದರ್ಯಕ್ಕಿಂತ ನೀಲಗಿರಿ ಬೆಟ್ಟ ಸಾಲು ತುಸು ಹೆಚ್ಚಿನ ಸೌಂದರ್ಯವನ್ನೇ ಹೊಂದಿತ್ತು.
ನೀಲಗಿರಿಯಿಂದ ಕಾಲ್ತೆಗೆದು ಸರಿಸುಮಾರು ಇಪ್ಪತ್ತೆರಡು ಸಾವಿರ ವಿಧದ ಹೂಗಳಿಂದ ಕೂಡಿರುವ ರೋಜ್ಹ್ ಗಾರ್ಡನ್‌ಗೆ ಕಾಲಿಟ್ಟರು.
ಕಣ್ಣುಹಾಸಿದ ಕಡೆಗಳೆಲ್ಲ ಹೂವಿನ ಸೌಂದರ್ಯ ಕಂಗೊಳಿಸುತಿತ್ತು.
ಅದೆಂಥಹಾ ಸೊಬಗು!
ದೇವಲೋಕವೇ ಧರೆಗಿಳಿದು ಬಂದ ಅನುಭವ ನೀಡುತಿತ್ತು.
ಇಬ್ಬರು ಕೈ ಕೈ ಹಿಡಿದುಕೊಂಡು ಉದ್ಯಾನವನದ ಮೂಲೆಮೂಲೆಗಳಲ್ಲೂ ಸುತ್ತಾಡಿದರು.
ಚೆಲುವು ತುಂಬಿ ತುಳುಕುತ್ತಿದ್ದ ಹೂಗಳ ಮುಂದೆ ನಿಂತು ತಮ್ಮ ಬಳಿ ಇದ್ದ ಕ್ಯಾಮರಾವನ್ನು ಅಲ್ಲೇ ಸುಳಿದಾಡುತ್ತಿದ್ದ ಪ್ರವಾಸಿಗರಿಗೆ ಕೈಗೆ ನೀಡಿ ಫೋಟೋ ತೆಗೆಸಿಕೊಂಡರು. 
ಅಭಿ. . , ನಾವಿಲ್ಲಿಂದ ಹೊರಟು ಹೋದ ನಂತರ ನೆನಪಿಗೆ ಉಳಿಯೋದು ಈ ಫೋಟೋಗಳು ಮಾತ್ರ ಅಲ್ವ?
ಹೌದು ಅಂದ ಅಭಿಮನ್ಯು ಹೂವಿನ ಚೆಲುವನ್ನೇ ನಾಚಿಸುವಂತ ಸೌಂದರ್ಯದ ಆಕೆಯನ್ನು ಹೂವಿನ ಮುಂದೆ ನಿಲ್ಲಿಸಿ ಮನಸೋ‌ಇಚ್ಚೆ ಫೋಟೋ ಕ್ಲಿಕ್ಕಿಸಿ ನೀನು ಇಲ್ಲಿ ಕಳೆದ ಸವಿಯಾದ ನೆನಪನ್ನು ಫೋಟೋದಲ್ಲಿ ಸೆರೆ ಹಿಡಿದಿಟ್ಟಿದ್ದೇನೆ.
ನೆನಪಾದಗಲೆಲ್ಲ ತೆಗೆದು ನೋಡ್ಬೊಹುದು.
ಈಗ ಸಂತೃಪ್ತಿ ಆಯ್ತಾ?
ನೂರಕ್ಕೆ ನೂರರಷ್ಟು ಸಂತೃಪ್ತಿಯಾಗಿದೆ.
ನೀನೂ ನಿಂತ್ಕೋ ಅಂದ ಅಕ್ಷರ ಅಭಿಮನ್ಯುವನ್ನು ಹೂ ತೋಟದ ಎದುರು ನಿಲ್ಲಿಸಿ ಫೋಟೋ ತೆಗೆದು ಸಂತಸದ ಕ್ಷಣವನ್ನು ಸವಿದಳು.
ರೋಜ್ಹ್ ಗಾರ್ಡನ್‌ನಲ್ಲಿ ಹೊಂಬಿಸಿಲು ಸುಳಿಯುತ್ತಿದ್ದಂತೆ ಇಬ್ಬರು ಲಾಡ್ಜ್ ಕಡೆಗೆ ನಡಿಗೆ ಹಾಕಿದರು.
ಲಾಡ್ಜ್‌ನಲ್ಲಿ ಒಂದಷ್ಟು ಹೊತ್ತು ಕಾಲ ಕಳೆದು ರಾತ್ರಿಯಾಗುತ್ತಿದ್ದಂತೆ ಊಟಿಯ ತಂಪಾದ ಗಾಳಿಗೆ ಮೈಯೊಡ್ಡುತ್ತಾ ನಗರದಲ್ಲಿ ಸುತ್ತಾಡಿದರು.
ಹೋಟೆಲ್‌ವೊಂದರಲ್ಲಿ ಊಟ ಮುಗಿಸಿ ಲಾಡ್ಜ್ ಕಡೆಗೆ ತೆರಳಿದರು.
ಇಬ್ಬರು ಬಂದು ಒಂದೇ ಮಂಚದಲ್ಲಿ ಕುಳಿತುಕೊಂಡು ಗಂಟೆಗಟ್ಟಲೇ ಹರಟೆಯಲ್ಲಿ ಮುಳುಗಿ ಗಂಟೆ ಹನ್ನೊಂದು ಸರಿಯುತ್ತಿದ್ದಂತೆ ಇಬ್ಬರ ಕಣ್ಗಳು ತೂಕಡಿಸಲು ಪ್ರಾರಂಭಿಸಿತು.
ರೂಂನಲ್ಲಿ ಎರಡು ಮಂಚಗಳಿದ್ದವು.
ಮತ್ತೊಂದು ಮಂಚದಲ್ಲಿ ಮಲಗಲು ಎದ್ದು ಹೊರಟ ಅಭಿಮನ್ಯುವನ್ನು ತಡೆದು ನಿಲ್ಲಿಸಿ ಪರ್ವಾಗಿಲ್ಲ ಇಲ್ಲೇ ಮಲ್ಕೊ.
ಯಾವತ್ತಿದ್ರೂ ನೀನು ನನ್ನವನೇ ಕಣೋ.
ಯಾವತ್ತೂ ನನ್ನಿಂದ ದೂರ ಸರಿಯೋದಕ್ಕೆ ಪ್ರಯತ್ನ ಪಡ್ಬೇಡ.
ಜೀವನ ಪರ್ಯಂತ ನೀನು ಹೀಗೆ ನನ್ನ ಜೊತೆನೇ ಇರ್ಬೇಕು.
ಅಂದ ಅಕ್ಷರ ನಿಂತಿದ್ದ್ದ ಅಭಿಮನ್ಯು ಮಂಚದ ಕಡೆಗೆ ಎಳೆದುಕೊಂಡು ಒಟ್ಟಿಗೆ ಮಲ್ಗೋದಕ್ಕೆ ಗ್ರೀನ್ ಸಿಗ್ನಲ್ ಸಿಕ್ತು ಅಂತ ರಾತ್ರಿ ಮೈ ಮರೆತು ಬಿಡ್ಬೇಡ.
ಮತ್ತೆ ನಾನು ಕಷ್ಟ ಅನುಭವಿಸಬೇಕಾಗುತ್ತೆ.
ಎಂದು ಅಭಿಮನ್ಯುವನ್ನು ಎಚ್ಚರಿಸಿದಳು.
ನಾನೇನಾದ್ರು ಹೇಳಿದ್ನಾ?
ಪಕ್ಕದ ಮಂಚದಲ್ಲಿ ಮಲಗೋದಕ್ಕೆ ಹೊರಟವನನ್ನ ಕರೆದು ಜೊತೆಯಲ್ಲಿ ಮಲಗಿಸಿಕೊಂಡವಳು ನೀನು.
ಈಗ ರಾತ್ರಿ ಮೈ ಮರೆತು ಬಿಡ್ಬೇಡ ಅಂಥ ಎಚ್ಚರಿಕೆ ಬೇರೆ ಕೊಡ್ತಾ ಇದ್ದೀಯ.
ಮೊದ್ಲು ನೀನು ಎಚ್ಚರದಿಂದ ಇರು.
ರಾತ್ರಿ ಮೈ ಮರೆತರೆ ನನ್ಗೆ ಆಪತ್ತು.
ಎಂದು ಆಕೆಗೆ ಎಚ್ಚರಿಕೆಯಿಂದ ಇರುವಂತೆ ಸೂಚಿಸಿದ.
ಹಾಗೊಂದ್ವೇಳೆ ಏನಾದ್ರೂ ಆದ್ರೆ ನಿನ್ಗೇನು ಕಷ್ಟ? ಕೇಳಿದಳು. ಕ
ಷ್ಟಕ್ಕಿಂತ ನಷ್ಟ ಹೆಚ್ಚು.
ನಿನ್ನ ಸಾಕ್ಬೇಕು.
ಜೊತೆಗೆ ಮಗುನ ಕೂಡ ಸಾಕೋದಕ್ಕೆ ನನ್ನ ಕೈಯಿಂದ ಸಾಧ್ಯ ಇಲ್ಲ.
ಅದ್ಕೆ ರಾತ್ರಿ ಮೈ ಮರೆತು ಬಿಡ್ಬೇಡ ಅಂಥ ಅಂದದ್ದು.
ಮೈ ಮರೆತರೆ ಆಗುವ ಕಷ್ಟ ನಷ್ಟದ ಬಗ್ಗೆ ಹೇಳಿ ಅಭಿಮನ್ಯು ಮುಗುಳ್ನಗೆ ಬೀರಿದಾಗ ನಾಚಿಕೊಂಡ ಅಕ್ಷರ ಹೋಗೋ ಕೋತಿ, ಆಗೇನು ಆಗೋದಕ್ಕೆ ಬಿಡೋದಿಲ್ಲ.
ಈಗ್ಲೇ ಎಲ್ಲಾ ಮುಗಿಸಿಕೊಳ್ಳೋದಕ್ಕೆ ನನ್ಗೆ ಇಷ್ಟ ಇಲ್ಲ.
ಅದ್ಕೆಲ್ಲ ಇನ್ನೂ ಸಾಕಷ್ಟು ಸಮಯ ಇದೆ.
ಮದುವೆಯಾಗುವ ತನಕ ನಿನ್ನ ಉಪವಾಸ ಕೆಡವಬೇಕು.
ಅದೇ ನನ್ನ ಆಸೆ ಎಂದು ಹೇಳಿ ತುಂಟನಗೆ ಬೀರಿದಳು.
ನಿನ್ನ ಮಾತಾಡೋದಕ್ಕೆ ಬಿಟ್ರೆ ಇಲ್ಲೇ ಶಿವರಾತ್ರಿ ಆಚರಿಸುವಂತೆ ಮಾಡಿ ಬಿಡ್ತಿಯ… 
ಅಂದ ಅಭಿಮನ್ಯು ಕಂಬಳಿ ಹೊದ್ದು ಮಲಗಿದ.
ಅದೇ ಕಂಬಳಿಯೊಳಗೆ ನುಸುಳಿಕೊಂಡ ಅಕ್ಷರ ನಿದ್ರೆಗೆ ಜಾರಿದಳು.
ಇಬ್ಬರು ಒಂದೇ ಮಂಚದಲ್ಲಿ ಮಲಗಿ ರಾತ್ರಿ ಪೂರ ಕಳೆದರೂ ಇಬ್ಬರು ಮೈ ಮರೆಯಲಿಲ್ಲ.
ಇಬ್ಬರಲ್ಲಿ ಪ್ರೀತಿಯ ಬಗ್ಗೆ ಅಂತಹ ಒಂದು ಶ್ರದ್ಧೆ ಇತ್ತು.
ಆಡಿದ ಮಾತು ನೆರವೇರಿಸುವ ಹಂಬಲ ಇಬ್ಬರಲ್ಲೂ ಬಲವಾಗಿತ್ತು.
ರಾತ್ರಿ ನಿದ್ರೆಯಲ್ಲಿ ಒಬ್ಬರ ಮೈ ಮತ್ತೊಬ್ಬರಿಗೆ ಆಗಿಂದಾಗೆ ಸೋಕಿದಾಗ ಎದೆ ಬಡಿತ ಹೆಚ್ಚಾಗಿ ನಿದ್ರೆಯೇ ಹೊರಟು ಹೋಗುತಿತ್ತು.
ಮತ್ತೆ ನಿದ್ರೆ ಬಳಿ ಸುಳಿಯಲು ಸಾಕಷ್ಟು ಸಮಯ ತೆಗೆದುಕೊಳ್ಳುತಿತ್ತು.
ಅದೇ ಪ್ರಥಮ ಬಾರಿಗೆ ಒಟ್ಟಿಗೆ ಮಲಗಿ ರಾತ್ರಿ ಪೂರ ಕಳೆದದ್ದರಿಂದ ಇಬ್ಬರ ಬಳಿಯೂ ಸರಿಯಾಗಿ ನಿದ್ರೆ ಸುಳಿಯಲಿಲ್ಲ.
ಬೆಳಗ್ಗಿನ ಜಾವ ಸ್ವಲ್ಪ ನಿದ್ರೆ ಬಳಿ ಸುಳಿಯಿತು.
ತಡವಾಗಿ ಎದ್ದ ಅಕ್ಷರ ಆ ಚಳಿಯಲ್ಲಿಯೂ ಕೂಡ ತಣ್ಣೀರಿಗೆ ಮೈಯೊಡ್ಡಿ ಶುಚಿಯಾಗಿ ಹೊರ ಬಂದು ಅಭಿಮನ್ಯು ಇನ್ನೂ ಮಲಗಿರುವುದನ್ನು ಕಂಡು ಹೊದ್ದು ಮಲಗಿದ್ದ ಕಂಬಳಿ ಕಿತ್ತೆಸೆದು ಮಲಗಿದ್ದು ಸಾಕು.
ಎದ್ದು ಬೇಗ ರೆಡಿಯಾಗು ಅಂದಳು.
ಅದಾಗಲೇ ಗಂಟೆ ಹತ್ತು ಸರಿದಿತ್ತು.
ಅಕ್ಷರ ಯಾವತ್ತೂ ಕೂಡ ಅಷ್ಟು ಹೊತ್ತು ಮಲಗಿದವಳಲ್ಲ.
ಕೋಳಿ ಕೂಗುವ ಮುನ್ನ ಎದ್ದು ಕುಳಿತು ಬಿಡುತ್ತಿದ್ದವಳಿಗೆ ರಾತ್ರಿ ಸರಿಯಾಗಿ ನಿದ್ರೆ ಬಳಿಗೆ ಸುಳಿಯದೆ ಬೆಳಗ್ಗೆ ಸ್ವಲ್ಪ ಅಗತ್ಯಕ್ಕಿಂತ ಹೆಚ್ಚು ಹೊತ್ತು ನಿದ್ರೆ ಮಾಡಿದಳು.
ಅಭಿಮನ್ಯುವಿಗೆ ಇದೆಲ್ಲ ಸಾಮಾನ್ಯ.
ಮನೆಯಲ್ಲಿರುವಾಗ ಅಭಿಮನ್ಯುವಿಗೆ ದಿನನಿತ್ಯ ಫೋನಾಯಿಸಿ ಎಬ್ಬಿಸುವ ಕೆಲಸವನ್ನು ಚಾಚು ತಪ್ಪದೆ ಮಾಡಿಕೊಂಡು ಬಂದ ಅಕ್ಷರ ಊಟಿಗೆ ಬಂದ ನಂತರವೂ ತನ್ನ ಪಾಲಿನ ಕರ್ತವ್ಯ ಮರೆಯಲಿಲ್ಲ.
ಅಭಿಮನ್ಯುವನ್ನು ತಾನೇ ಮಂಚದಿಂದ ಮೇಲೆಬ್ಬಿಸಿದಳು.
ನಿದ್ರೆಯ ಮಂಪರು ಇನ್ನೂ ಕಣ್ಣಿಂದ ಸರಿದಿರಲಿಲ್ಲ.
ಊಟಿಗೆ ಬಂದ ನಂತರವೂ ನೆಮ್ಮದಿಯಾಗಿ ಮಲಗೋದಕ್ಕೆ ಬಿಡೋದಿಲ್ವ…?
ಎಂದು ರೇಗಿದ ಅಭಿಮನ್ಯು ಮತ್ತೆ ಕಂಬಳಿ ಹೊದ್ದು ಮಲಗಲು ಮುಂದಾದ.
ನೀನು ಪುನಃ ಮಲ್ಕೊಂಡ್ರೆ ಬಕೇಟಲ್ಲಿ ನೀರು ತುಂಬಿಸಿ ಮೈ ಮೇಲೆ ಚೆಲ್ಲಿ ಬಿಡ್ತೇನೆ ನೋಡು ಅಂದ ಅಕ್ಷರ ಅಭಿಮನ್ಯುವನ್ನು ಮಂಚ ದಿಂದ ಮೇಲೆ ಎಳೆದು ಎಷ್ಟೂಂತ ನಿದ್ರೆ ಮಾಡ್ತಿಯ?
ಮಲಗಿದ್ದಷ್ಟು ಆಯಾಸ ಜಾಸ್ತಿ.
ಬೇಗ ರೆಡಿಯಾಗು; 
ತಿಂಡಿ ಮಾಡ್ಕೊಂಡು ಹೊರಗೆ ಹೋಗಿ ಬರುವ ಅಂದಳು.
ಮಂಚದಿಂದ ಮೇಲೆದ್ದು ಕಣ್ಣೊರೆಸಿಕೊಂಡು ಸ್ನಾನ ಮುಗಿಸಿ ಹೊರ ಬಂದ ಅಭಿಮನ್ಯುವನ್ನು ಪಕ್ಕದಲ್ಲಿ ಕೂರಿಸಿಕೊಂಡು ಟವಲ್ ಕೈಗೆತ್ತಿಕೊಂಡು ತಲೆ ಒರೆಸಿದಳು.
ಇಲ್ಲಿನ ಚಳಿಗೆ ಚೆನ್ನಾಗಿ ತಲೆ ಒರೆಸಿಕೊಳ್ಳದಿದ್ರೆ ಕಾಯಿಲೆ ಬರೋದು ಗ್ಯಾರಂಟಿ.
ಮತ್ತೆ ನಿನ್ನ ಆಸ್ಪತ್ರೆಯಲ್ಲಿ ಉಪಚರಿಸುವುದೇ ನನ್ನ ಕೆಲಸವಾಗಿ ಬಿಡುತ್ತೆ ಅಂದಳು.
ಆಕೆ ತೋರುತ್ತಿದ್ದ ಕಾಳಜಿ, ಕೊಡುತ್ತಿದ್ದ ಪ್ರೀತಿ ಅಭಿಮನ್ಯುವಿಗೆ ಅಮ್ಮನ ನೆನಪು ತರಿಸದೆ ಇರಲಿಲ್ಲ.
ದಿನನಿತ್ಯ ಸ್ನಾನ ಮಾಡಲು ಹೊರಡುವಾಗ ಚೆನ್ನಾಗಿ ತಲೆ ಒರೆಸಿಕ್ಕೋ ಮಗ, ತಲೆನೋವು ಬರ್ಬೋಹುದು ಎಂದು ಕೂಗಿ ಹೇಳುತ್ತಿದ್ದರು.
ಸ್ನಾನ ಮುಗಿಸಿ ಹೊರಬಂದೊಡನೆ ಮಗನಿಗಾಗಿ ಟವಲ್ ಹಿಡಿದುಕೊಂಡು ಕಾಯುತ್ತಾ ತಲೆ ಒರೆಸಲು ಮುಂದಾಗುತ್ತಿದ್ದರು.
ನಾನೇನು ಇನ್ನೂ ಸಣ್ಣವನಾ?
ಎಂದು ರೇಗಿ ಅಮ್ಮ ತಲೆ ಒರೆಸುವುದಕ್ಕೆ ತನ್ನ ಅಸಮ್ಮತ್ತಿ ಸೂಚಿಸುತ್ತಿದ್ದ.
ವಾತ್ಸಲ್ಯ ಮಗನನ್ನು ಬಲವಂತದಿಂದ ಹಿಡಿದು ಕೂರಿಸಿ ವಾರಕ್ಕೊಮ್ಮೆ ತಲೆಗೆ ಎಣ್ಣೆ ಹಾಕಿ ಸ್ನಾನ ಮಾಡಿಸುತ್ತಿದ್ದರು.
ಅಕ್ಷರ ತಲೆ ಒರೆಸಲು ಮುಂದಾದಾಗ ಅಮ್ಮನ ನೆನಪಾಗಿ ಕಣ್ಗಳಲ್ಲಿ ನೀರು ತುಂಬಿಕೊಂಡಿತು.
ಅಕ್ಷರ ಅಮ್ಮನ ಸ್ಥಾನವನ್ನು ಕೂಡ ತುಂಬಲು ಅರ್ಹಳಾದವಳು ಅನ್ನಿಸಿತು.
ಬೆಳಗ್ಗಿನ ಉಪಹಾರ ಮುಗಿಸಿ ಬೋಟ್‌ಹೌಸ್‌ಗೆ ತೆರಳಿದರು.
ಇಬ್ಬರು ಬೋಟ್‌ನಲ್ಲಿ ಕುಳಿತು ಹೊಸ ಅನುಭವ ಸವಿದರು.
ಸಂಜೆಯಾಗುತ್ತಿದ್ದಂತೆ ಗಿಫ್ಟ್ ಸೆಂಟರ್‌ವೊಂದಕ್ಕೆ ಅಕ್ಷರಳನ್ನು ಕರೆದೊಯ್ದ ಅಭಿಮನ್ಯು ಆಕೆಗೊಂದು ಮುದ್ದಾದ ಗಿಫ್ಟ್ ಕೊಡಿಸಿದ.
ಕುತೂಹಲದಿಂದ ಹೊರಗಿನ ಪ್ರಪಂಚವನ್ನು ದಿಟ್ಟಿಸಿ ನೋಡುವ ಪುಟ್ಟ ಮಗುವಿನ ಬೊಂಬೆ ಅದು.
ಎಲ್ಲಾ ಹುಡುಗಿಯರಂತೆ ಆಕೆಗೂ ಮಕ್ಕಳ ಬಗ್ಗೆ ವಿಶೇಷವಾದ ಒಲವು ಇತ್ತು.
ಮಗುವಿನ ಬೊಂಬೆಯನ್ನು ತನ್ನ ಎದೆಗೊತ್ತಿಕೊಂಡು ಗುಡ್ ಸೆಲೆಕ್ಷನ್ ಅಂದಳು.
ಎರಡನೇ ದಿನವೂ ಕೂಡ ರಾತ್ರಿ ಒಂದೇ ಮಂಚದಲ್ಲಿ ಕಳೆಯಲು ಆಸಕ್ತಿ ತೋರದ ಅಭಿಮನ್ಯು ಪಕ್ಕದ ಮಂಚದಲ್ಲಿ ಮಲಗಿ ಸುಖನಿದ್ರೆ ಅನುಭವಿಸಬೇಕೆಂದು ಕಂಬಳಿ ಹೊದ್ದು ಮಲಗಿರುವುದನ್ನು ನೋಡಿದ ಅಕ್ಷರ, ಅಭಿಮನ್ಯುವಿನ ಬಳಿ ಬಂದು ಇದೇನು ಹೆಂಡ್ತಿ ಜೊತೆ ಜಗಳ ಮಾಡ್ಕೊಂಡು ಮಂಚ ಬದಲಾಯಿಸಿಬಿಟ್ಟಿದ್ದೀರಲ್ಲ ನನ್ನ ಪತಿ ಧರ್ಮರಾಯ!?
ಗಂಡ-ಹೆಂಡ್ತಿ ಜಗಳ ಉಂಡು ಮಲಗೋ ತನ್ಕ ಮಾತ್ರ ಅಂಥ ತಿಳ್ಕೊಂಡಿದ್ದೆ.
ಆದರೆ, ನೀವು ಬೆಳಗ್ಗಿನಿಂದ ಸಂಜೆ ತನಕ ಒಟ್ಟಿಗೆ ಹೆಂಡ್ತಿ ಜೊತೆಗೆ ಓಡಾಡ್ಕೊಂಡು ರಾತ್ರಿ ಪ್ರತಿಭಟನೆ ಶುರು ಮಾಡ್ಕೋಬಿಟ್ಟಿದ್ದೀರಲ್ಲ?
ಇದು ನ್ಯಾಯನಾ?
ನೀವು ನಡ್ಕೊಳ್ತಾ ಇರೋ ರೀತಿ ಒಂದು ಚೂರು ಸರಿ ಇಲ್ಲ ಎಂದು ಪ್ರತ್ಯೇಕವಾಗಿ ಮಲಗಿಕೊಂಡಿದ್ದ ಅಭಿಮನ್ಯುವನ್ನು ಮಾತಿನಲ್ಲಿಯೇ ಹಿತವಾಗಿ ತಿವಿದು ನಿನ್ನೆ ರಾತ್ರಿ ಅಭಿಮನ್ಯು ನಿದ್ರೆ ಇಲ್ಲದೆ ಒದ್ದಾಡಿ ಅತ್ಯಂತ ಕಷ್ಟದಿಂದ ರಾತ್ರಿ ಕಳೆದದ್ದನ್ನು ನೆನಪಿಗೆ ತಂದುಕೊಂಡು ಮನದೊಳಗೆ ನಕ್ಕಳು.
ಅಭಿಮನ್ಯು ಕಂಬಳಿಯಿಂದ ಮುಖ ಮುಚ್ಚಿಕೊಂಡು ನಿದ್ರೆಗೆ ಜಾರಿದವನಂತೆ ನಟಿಸಲು ಯತ್ನಿಸಿದಾಗ ಕಂಬಳಿ ಕಿತ್ತು ಎಸೆದು ಕಚಕುಳಿ ಇಟ್ಟು ನಗಿಸಲು ಪ್ರಯತ್ನಿಸಿದಳು.
ಅಬ್ಬಾ… ಎಂತಾ ಕಿರುಕುಳ ಕೊಡ್ತಾರಪ್ಪ ಈ ಹುಡುಗಿಯರು.
ನೆಮ್ಮದಿಯಾಗಿ ನಿದ್ರೆ ಮಾಡೋದಕ್ಕೂ ಬಿಡೋದಿಲ್ಲ.
ನಿನ್ನೆ ನಿನ್ನೊಂದಿಗೆ ಮಲಗಿ ನಿದ್ರೆ ಬಳಿ ಸುಳಿಯಲಿಲ್ಲ.
ಇವತ್ತು ಪುನಃ ಅಂತಹ ಒಂದು ಕಷ್ಟ ಅನುಭವಿಸೋದು ಬೇಡ.
ಒಂದೇ ಮಂಚದಲ್ಲಿ ರಾತ್ರಿ ಪೂರಾ ಕಳೆಯೋದು ಎಷ್ಟು ಕಷ್ಟಾಂತ ನಿನ್ಗೇನು ಗೊತ್ತು?
ನೀನು ಅಲ್ಲಿ ಮಲ್ಕೊ.
ನಾನು ಇಲ್ಲಿಯೇ ಮಲ್ಕೋತ್ತಿನಿ ಅಂದ ಅಭಿಮನ್ಯು ಮತ್ತೆ ನಿದ್ರೆಗೆ ಜಾರಲು ಅಣಿಯಾದ.
ಅಭಿ, ನನ್ಗೆ ತುಂಬಾ ಬೇಸರ ಆಗ್ತಾ ಇದೆ.
ಹೀಗಾದ್ರೆ ನಾಳೆನೇ ಹೊರಟು ಬಿಡುವ.
ನೀನು ಯಾವತ್ತೂ ನನ್ನೊಂದಿಗೆ ಇರ್ಬೇಕೂಂತ ಅದೆಷ್ಟು ಸಲ ಹೇಳ್ಲಿಲ್ಲ ನಾನು?
ಯಾವಾಗ್ಲೂ ನನ್ನಿಂದ ದೂರ ಸರಿಯೋದಕ್ಕೆ ನೋಡ್ತಾ ಇತಿಯ.
ನನ್ಮೇಲೆ ನಿನ್ಗೆ ಒಂದುಚೂರು ಕೂಡ ಪ್ರೀತಿನೇ ಇಲ್ಲ.
ನಾನು ನಿನ್ಗೆ ಇನ್ನು ಎನು ಹೇಳೋದಕ್ಕೆ ಇಷ್ಟಪಡೋದಿಲ್ಲ.
ನನ್ಮೇಲೆ ಪ್ರೀತಿ ಇದ್ರೆ ಒಟ್ಟಿಗೆ ಬಂದು ಮಲ್ಕೋತ್ತಿಯ ಅಷ್ಟೆ ಎಂದು ಅಷ್ಟೂ ಹೊತ್ತು ತುಂಟಾಟದಲ್ಲಿ ತಲ್ಲೀನಳಾಗಿದ್ದ ಅಕ್ಷರ ಇದ್ದಕ್ಕಿದ್ದಂತೆ ಬೇಸರಗೊಂಡು ರೇಗುತ್ತಾ ಪಕ್ಕದ ಮಂಚದಲ್ಲಿ ಹೋಗಿ ಮಲಗಿಕೊಂಡಳು.
ಅಷ್ಟೊಂದು ದೂರದಿಂದ ಬಂದು ಇಲ್ಲಿ ಜಗಳ ಆಡಿಕೊಳ್ಳೋದು ಸರಿಯಲ್ಲ.
ಮೊದಲೇ ಹಟಮಾರಿ ಹುಡುಗಿ.
ಹಿಡಿದ ಹಟ ಸಾಧಿಸಲೇ ಬೇಕು.
ಇವತ್ತು ಒಟ್ಟಿಗೆ ಮಲಗದಿದ್ದರೆ ನಾಳೆ ಮಾತಾಡಿಸೋದಕ್ಕೆ ಸಾಧ್ಯವಿಲ್ಲ ಅಂದುಕೊಂಡ ಅಭಿಮನ್ಯು ಆಕೆ ಮಲಗಿದ್ದ ಮಂಚಕ್ಕೆ ತೆರಳಿ ಆಕೆಯ ಕಂಬಳಿ ಒಳಗೆ ನುಸುಳಿಕೊಳ್ಳಲು ಯತ್ನಿಸಿದ.
ಕೋಪದಿಂದ ಅಕ್ಷರ ಕಂಬಳಿಯನ್ನು ಮೈಗೆ ಪೂರ್ತಿ ಸುತ್ತಿಕೊಂಡು ಮತ್ತೊಂದು ಬದಿಗೆ ಸರಿದು ಮಲಗಿದಳು.
ಆಕೆಯನ್ನು ಪಕ್ಕಕ್ಕೆ ಎಳೆದುಕೊಂಡು ಈಗೇನು ನಾನು ಬಂದಿಲ್ವಾ? ತಪ್ಪಾಯ್ತು. 
ಕ್ಷಮಿಸಿಬಿಡು ಎಂದು ಆಕೆಯ ಅಣೆಗೊಂದು ಮುತ್ತು ನೀಡಿ ಸಮಾಧಾನ ಪಡಿಸಿದ.
ತುಂಬಾ ಭಾವುಕಳಾಗಿ ಹೋದ ಅಕ್ಷರ ಅಭಿ, ನನ್ನ ಕೈ ಬಿಡ್ಬೇಡ ಕಣೋ ಎಂದು ಅಭಿಮನ್ಯುವನ್ನು ರಾತ್ರಿಪೂರ ತಬ್ಬಿಕೊಂಡೇ ಮಲಗಿದಳು.
ಆರು ರಾತ್ರಿ, ಆರು ಹಗಲುಗಳನ್ನು ಒಟ್ಟಿಗೆ ಕಳೆದ ಮಧುರ ಕ್ಷಣಗಳನ್ನು ಮೆಲುಕು ಹಾಕುತ್ತಾ ಬಂದ ಹಾದಿಯಲ್ಲಿಯೇ ಹಿಂತಿರುಗಲು ಹೊರಟು ನಿಂತರು.
ಊಟಿಯಿಂದ ಮೇಟುಪಾಳ್ಯಂಗೆ ತಲುಪಿ ನಂತರ ಮೇಟುಪಾಳ್ಯಂನಿಂದ ಬೆಂಗಳೂರಿನ ಕಡೆಗೆ ಪಯಣ ಬೆಳೆಸಿದರು.
ಅಭಿ, ಯಕೋ ಸ್ವರ್ಗದಿಂದ ನರಕಕ್ಕೆ ಹೊರಟು ನಿಂತ ಅನುಭವ ಆಗ್ತಾ ಇದೆ.
ಒಂದು ವಾರಗಳ ಕಾಲ ಮನಸ್ಸಿನಲ್ಲಿ ಯಾವುದೇ ನೋವುಗಳು ಇರ್ಲಿಲ್ಲ.
ಇದೀಗ ನೋಡು ಹೊರಟು ನಿಂತಾಗ ಎಲ್ಲಾ ನೋವುಗಳು ಮತ್ತೆ ಕಾಡೋದಕ್ಕೆ ಶುರು ಆಗ್ತಾ ಇದೆ.
ಒಂದು ವರ್ಷ ಕಳೆದ ನಂತರ ನನ್ಗೆ ಮದ್ವೆ ಮಾಡಿಸಲು ಮನೆಯಲ್ಲಿ ನಿರ್ಧರಿಸಿದ್ದಾರೆ.
ಆದಷ್ಟು ಬೇಗ ಮದ್ವೆಯಾಗಿ ಬಿಡುವ.
ನಿನ್ನ ಅಗಲಿ ನನ್ನಿಂದ ಇರೋದಕ್ಕೆ ಸಾಧ್ಯ ಇಲ್ಲ.
ತುಂಬ ನೋವಿನಿಂದ ಹೇಳಿಕೊಂಡಳು.
ಮುಂದಿನ ತಿಂಗಳು ಮದ್ವೆ ಆಗೋಣ.
ನೀನೇನು ಭಯ ಪಡ್ಬೇಡ.
ರಿಜಿಸ್ಟಡ್ ಮ್ಯಾರೇಜ್ ಆಗುವ.
ಯಾವುದಕ್ಕೂ ಒಂದ್ಸಲ ಸಬ್ ರಿಜಿಸ್ಟ್ರಾರ್ ಆಫೀಸ್‌ಗೆ ಹೋಗಿ ಬತೇನೆ.
ರಿಜಿಸ್ಟ್‌ಮ್ಯಾರೇಜ್ ಆಗುವುದಕ್ಕೆ ಏನೆಲ್ಲ ನೀತಿ ನಿಯಮಗಳಿದೆಯೋ ತಿಳ್ಕೊಂಡು ಬತೇನೆ.
ನಂತರ ಮದ್ವೆ ಆದ್ರೆ ಆಯ್ತು.
ಎಂದು ಆಕೆಯ ಕೈ ಹಿಡಿದು ಹೇಳಿದ.
ಮದ್ವೆಯಾಗಿ ನಾವಿಬ್ರು ಒಟ್ಟಿಗೆ ಮಡಿಕೇರಿಯಲ್ಲಿ ಇರೋದಕ್ಕೆ ಸಾಧ್ಯವಿದೆಯ ಅಭಿ?
ಆತಂಕದಿಂದ ಕೇಳಿದಳು.
ಯಾಕೆ ಆಗೋದಿಲ್ಲ.
ಸ್ವಲ್ಪ ದಿನ ಕಿರಿಕಿರಿ ಇಬೊಹುದು.
ನಂತರ ಎಲ್ಲಾ ಸರಿ ಹೋಗುತ್ತೆ.
ಎಷ್ಟೇ ಆದ್ರೂ ಮಕ್ಕಳ ಬಗ್ಗೆ ಅಪ್ಪ, ಅಮ್ಮನಿಗೆ ಮಮತೆ ಇದ್ದೇ ಇರುತ್ತೆ.
ಇವತ್ತಲ್ಲದಿದ್ದರೂ ನಾಳೆಯಾದರೂ ನಮ್ಮ ಪ್ರೀತಿಯನ್ನ ಸ್ವೀಕಾರ ಮಾಡಿಯೇ ಮಾಡುತ್ತಾರೆ.
ನನ್ಗೆ ಆ ಭರವಸೆ ಇದೆ ಆಕೆಯಲ್ಲಿ ಭರವಸೆ ತುಂಬಲು ಪ್ರಯತ್ನಿಸಿದ.
ನಮ್ಮ ಪ್ರೀತಿಯನ್ನ ಯಾರು ಕೂಡ ಒಪ್ಪದಿದ್ದರೂ ನನ್ಗೇನು ಚಿಂತೆ ಇಲ್ಲ.
ಆದರೆ, ನಮ್ಮಿಬ್ಬರನ್ನ ನೆಮ್ಮದಿಯಾಗಿ ಬದುಕೋದಕ್ಕೆ ಬಿಟ್ರೆ ಅಷ್ಟೇ ಸಾಕು.
ಈಗಿನ ಪರಿಸ್ಥಿತಿ ನೋಡಿದ್ರೆ ನಮ್ಮನ್ನ ನೆಮ್ಮದಿಯಾಗಿ ಇರೋದಕ್ಕೆ ಬಿಡೋದಿಲ್ಲ ಅನ್ನಿಸ್ತಾ ಇದೆ.
ಹಾಳಾದವರು… ಕೋಪದಿಂದ ರೇಗಿದಳು.
ಆಕೆಯ ಕೈ ಹಿಡಿದುಕೊಂಡ ಅಭಿಮನ್ಯು ಈ ಪ್ರಪಂಚವೇ ನಮ್ಮ ವಿರುದ್ಧ ನಿಂತರೂ ನಾನು ನಿನ್ನ ಕೈ ಬಿಡೋದಿಲ್ಲ.
ಯಾರಿಗೋ ಹೆದರಿ ಊರು ಬಿಟ್ಟು ಏಕೆ ಹೋಗ್ಬೇಕು.
ಹುಟ್ಟಿದ ಊರಿನಲ್ಲಿಯೇ ಸುಂದರ ಬದುಕು ಕಟ್ಟಿಕೊಳ್ಳುವ.
ಮುಂದಿನ ತಿಂಗಳೇ ಮದ್ವೆ ಆಗುವ.
ಏನೇ ಅಡ್ಡಿ ಆತಂಕ ಎದುರಾದ್ರೂ ಭಯ ಪಡ್ಬೇಡ.
ಜೊತೆಗೆ ನಾನಿದ್ದೇನೆ ಮತ್ತೆ ಮತ್ತೆ ಆಕೆಯಲ್ಲಿ ಧೈರ್ಯ ತುಂಬುವ ಪ್ರಯತ್ನ ಮಾಡಿದ.
ನೀನೊಬ್ಬ ಇದ್ರೆ ನನ್ಗೆ ಅಷ್ಟೇ ಸಾಕು ಅಂದ ಅಕ್ಷರ ಅಭಿಮನ್ಯುವಿನ ತೋಳಿಗೆ ಒರಗಿದಳು.
ಈ ಹಾಳಾದ ಜನರ ಬಗ್ಗೆನೇ ಹೆಚ್ಚಾಗಿ ಚರ್ಚೆ ಮಾಡ್ತಾ ಇದ್ದೇವಲ್ಲ!?
ಆ ವಿಚಾರ ಚರ್ಚೆ ಮಾಡಿದ್ದು ಸಾಕು.
ಟ್ರೈನ್ ಬೆಂಗಳೂರು ತಲುಪುವ ಸಮಯ ಹತ್ತಿರ ಬರ್ತಾ ಇದೆ.
ಬಾ ಒಂದ್ಸಲ ಬಾಗಿಲ ಬಳಿ ಕುಳಿತು ಬರುವ ಎಂದು ತಂಗಾಳಿಗೆ ಮೈಯೊಡ್ಡಿ ಕುಳಿತುಕೊಳ್ಳಲು ಅಭಿಮನ್ಯುವನ್ನು ಕರೆದೊಯ್ದುಳು.
ಟ್ರೈನ್ ಮೆಟ್ಟಿಲ ಬಳಿ ಇಬ್ಬರು ಕುಳಿತು ಸುತ್ತಲಿನ ಪರಿಸರವನ್ನು ಬೆರಗುಗಣ್ಣಿನಿಂದ ನೋಡಿದರು.
ಹೊರಗೆ ತಲೆ ಹಾಕಿ ನೋಡಿದರೆ ದೂರದಲೆಲ್ಲೋ ಕಾಣುವ ಮರಗಳು ಕ್ಷಣಮಾತ್ರದಲ್ಲಿ ಹಿಂದಕ್ಕೆ ಸರಿದು ಕಣ್ಮರೆಯಾಗುತಿತ್ತು.
ಗಾಳಿಯ ರಭಸಕ್ಕೆ ಕೆದರಿದ್ದ ಆಕೆಯ ಕೂದಲುಗಳನ್ನು ಹಿಡಿದು ಕಟ್ಟುವ ಪ್ರಯತ್ನ ಮಾಡುತ್ತಿದ್ದ ಅಭಿಮನ್ಯು ಮತ್ತೆ ಮತ್ತೆ ಅದರಲ್ಲಿ ಸೋಲುತ್ತಿದ್ದ.
ಬೀಸಿ ಬರುತ್ತಿದ್ದ ಗಾಳಿಯಿಂದ ಮತ್ತೆ ತಲೆಗೂದಲು ಕೆದರಿಕೊಳ್ಳುತ್ತಿದ್ದವು.
ಅವನ ವ್ಯರ್ಥ ಕಸರಸ್ತು ಕಂಡು ಆಕೆ ಮನದೊಳಗೆ ನಕ್ಕಳು.
ಇಷ್ಟುದ್ದ ಜುಟ್ಟು ಬಿಟ್ಟುಕೊಂಡ್ರೆ ಹೀಗೆನೇ ಆಗೋದು.
ಉದ್ದದ ಜಡೆ ಇದ್ದಿದ್ರೆ ತಲೆಗೂದಲು ಕೆದರುತ್ತಿಲಿಲ್ಲ.
ಒಂದ್ವೇಳೆ ನಿನ್ಗೆ ಉದ್ದದ ಜಡೆ ಇದ್ದಿದ್ದರೆ ಟ್ರೈನಿಂದ ಕೆಳಗೆ ಬೀಳದಹಾಗೆ ನೋಡಿಕೊಳ್ಳಲು ಜಡೆಯನ್ನು ಹಗ್ಗದ ಹಾಗೆ ಬಿಗಿದು ಈ ಬಾಗಿಲಿಗೆ ಕಟ್ಟಿ ಬಿಡುತ್ತಿದ್ದೆ ಎಂದು ಆಕೆಯ ಜುಟ್ಟನ್ನು ಹಿಡಿದುಕೊಂಡು ಕುಚೇಷ್ಟೆ ಮಾಡಿದ.
ಈಗ ಇರುವ ಕೂದಲನ್ನೇ ಸುಧಾರಿಸುವುದರೊಳಗೆ ಸಾಕೆನ್ನಿಸಿ ಬಿಡುತ್ತೆ.
ಇನ್ನು ಉದ್ದದ ಜಡೆ ಬಿಟ್ರೆ ಸರಿಯಾಗಿ ತಲೆ ಒರೆಸಿಕೊಳ್ಳೋದಕ್ಕೂ ಸಾಧ್ಯವಾಗೋದಿಲ್ಲ.
ಮದ್ವೆಯಾದ ನಂತರ ನಿನ್ನ ಆಸೆ ಖಂಡಿತ ಈಡೇರಿಸ್ತೇನೆ.
ಅಲ್ಲಿ ತನ್ಕ ಸುಮ್ನೆ ಇರು.
ಮದ್ವೆಯಾದ ಮೇಲೆ ಈ ಕೂದಲಿನ ಜವಾಬ್ದಾರಿ ನಿನ್ಗೆ ವಹಿಸಿಬಿಡ್ತೇನೆ.
ನಾನು ಸ್ನಾನ ಮಾಡಿ ಹೊರ ಬರುವುದರೊಳಗೆ ಟವಲ್ ಇಡ್ಕೊಂಡು ನೀನು ನನ್ನ ತಲೆ ಒರೆಸುವುದಕೋಸ್ಕರ ಕಾಯ್ತಾ ಇಬೇಕು.
ಇಲ್ದಿದ್ರೆ ನನ್ನಿಂದ ಒದೆ ಬೀಳುತ್ತೆ ನೋಡು ಎಂದು ಅಭಿಮನ್ಯುವನ್ನು ಛೇಡಿಸಿದಳು.
ಹೊರಗೆ ಯಾಕೆ ಕಾಯ್ಕೊಂಡು ನಿಂತಿರಬೇಕು?
ಒಳಗೆ ಬಂದು ಬಿಡ್ತೇನೆ.
ಒಳಗೆ ಬರೋದಕ್ಕೆ ಅನುಮತಿ ನೀಡಿದ್ರೆ ತಲೆಯಿಂದ ಕಾಲ ಬುಡದವರೆಗಿನ ಜವಾಬ್ದಾರಿ ಹೊತ್ತೊಕೊಳ್ಳಲು ನಾನು ರೆಡಿ ಎಂದು ಆಕೆಯನ್ನು ಚುಡಾಯಿಸಿದ.
ಮದ್ವೆಯಾದ ನಂತರ ಆ ಬಗ್ಗೆ ಯೋಚ್ನೆ ಮಾಡ್ತಿನಿ.
ಅಲ್ಲಿ ತನ್ಕ ಅದೇ ಗುಂಗಿನಲ್ಲಿ ಕಾಲ ಕಳೀಬೇಡ ಕೋತಿ ಎಂದು ಅಭಿಮನ್ಯುವಿನ ತಲೆಗೊಂದು ಗುದ್ದುಗುದ್ದಿ ಹಾಸ್ಯದ ಹೊನಲು ಹರಿಸಿದಳು.
ಟ್ರೈನ್ ಬೆಂಗಳೂರು ತಲುಪುವುದಕ್ಕೆ ಇನ್ನೇನು ಒಂದು ಅರ್ಧ ತಾಸು ಮಾತ್ರ ಬಾಕಿ ಉಳಿದಿತ್ತು.
ಮಧುರವಾದ ಗಳಿಗೆಯಲ್ಲಿ ಕಳೆದ ಇಬ್ಬರಿಗೆ ಇಷ್ಟೊಂದು ಬೇಗ ಬೆಂಗಳೂರು ತಲುಪಿ ಬಿಡ್ತಾ? ಅನ್ನಿಸಿತು. 
ಬೆಂಗಳೂರು ಇನ್ನೊಂದಷ್ಟು ದೂರ ಇದ್ದಿದ್ದರೆ ಇನ್ನೂ ಚೆನ್ನಾಗಿತಾ ಇತ್ತು ಅನ್ನಿಸಿತು.
ಟ್ರೈನ್ ಇಳಿದು ಬಸ್ ನಿಲ್ದಾಣ ತಲುಪಿ ಮೈಸೂರಿನ ಕಡೆಗೆ ಪಯಣ ಬೆಳೆಸಿದರು.
ಮೈಸೂರು ತಲುಪಿ ಜ್ಯೂಸ್ ಸೆಂಟರ್‌ನಲ್ಲಿ ಫ್ರೆಶ್ ಜೂಸ್ ಕುಡಿದು ಆಯಾಸ ನೀಗಿಸಿಕೊಂಡರು.
ಇಬ್ಬರಿಗೂ ಬೇರ್ಪಡುವ ಮನಸ್ಸಂತೂ ಇರಲೇ ಇಲ್ಲ.
ಮತ್ತೆ ತಿರುಗಿ ಊಟಿಗೆ ಹೋಗಿ ಬಿಡುವ ಅನ್ನಿಸತೊಡಗಿತು.
ಆ ಸೂರ್ಯ ನಮ್ಮ ಮೇಲೆ ಕೋಪ ಮಾಡ್ಕೋಂಡು ಒಂದು ವಾರ ಬೇಗ ಮುಳುಗಿ ಏಳುತ್ತಿದ್ದ.
ಅದಕ್ಕೆ ಇಷ್ಟೊಂದು ಬೇಗ ಏಳು ದಿನಗಳು ಸದ್ದಿಲ್ಲದೆ ಸರಿದು ಹೋಯಿತೇನೋ ಅಂದುಕೊಂಡರು.
ಅಭಿ, ನಿನ್ಗೆ ಹೊರಡೋದಕ್ಕೆ ಮನಸ್ಸಾಗ್ತಾ ಇದೆಯಾ? ಕೇಳಿದಳು. 
ಹೊರಡದೆ ಇನ್ನೇನು ಮಾಡ್ಲಿ?
ಹಾಸ್ಟೆಲ್‌ನಲ್ಲೂ ಕೂಡ ಒಂದು ವಾರ ಒಟ್ಟಿಗೆ ಕಳೆಯಬೇಕೂಂತ ತೀರ್ಮಾನ ಮಾಡಿದ್ದೀಯ?
ನಕ್ಕು ಮರುಪ್ರಶ್ನಿಸಿದ.
ನೀನು ಇರುವುದಾದ್ರೆ ಇಲ್ಲೇ ಒಂದು ಮನೆ ಕೊಂಡ್ಕೋ ಬಿಡ್ತಿನಿ.
ಹೇಗಿದ್ರೂ ಮದ್ವೆಯಾದ ನಂತರ ಮನೆ ಬೇಕೇ ಬೇಕಲ್ವ?
ಮಡಿಕೇರಿಯಲ್ಲಿ ಬೋರಾದ್ರೆ ಇಲ್ಲಿ ಬಂದು ಉಳ್ಕೋಬಹುದು ಅಂದಳು.
ಇಬ್ಬರಿಗೂ ಬಿಟ್ಟು ಹೊರಡಲು ಮನಸ್ಸಾಗದೆ ಇದ್ದರೂ ಹೊತ್ತು ಸರಿಯುತ್ತಿದ್ದಂತೆ ಹೊರಡುವುದು ಅನಿವಾರ್ಯವಾಯಿತು.
ಅಭಿಮನ್ಯು ಬಸ್ ಏರಿ ಕುಳಿತುಕೊಳ್ಳುವವರೆಗೆ ಜೊತೆಗೇ ಇದ್ದಳು.
ಬಸ್ ಹೊರಟು ಮರೆಯಾಗುವ ತನಕ ಅಭಿಮನ್ಯುವಿನೆಡೆಗೆ ದೃಷ್ಟಿನೆಟ್ಟು ಕೈ ಬೀಸುತ್ತಲೇ ಇದ್ದಳು.
ಇಬ್ಬರು ಊಟಿಯಲ್ಲಿ ಒಂದುವಾರ ಕಳೆದುಬಂದ ವಿಚಾರ ಕೂಡ ಅಕ್ಷರಳ ಮನೆಗೆ ತಲುಪಲು ಹೆಚ್ಚು ಸಮಯ ತೆಗೆದುಕೊಳ್ಳಲಿಲ್ಲ.
ಟ್ರೈನ್ ಚಲಿಸುವ ವೇಗದಷ್ಟೇ ಮನೆಗೆ ಸುದ್ದಿ ಬಂದು ತಲುಪಿತು.
ಟ್ರೈನಿನಲ್ಲಿ ಅಕ್ಷರ, ಅಭಿಮನ್ಯು ಒಟ್ಟಿಗೆ ಇರುವುದನ್ನು ಗಮನಿಸಿದ ರಾಜಶೇಖರ್ ಸ್ನೇಹಿತ ಯೋಗರಾಜ್ ನೋಡಿದ ಎಲ್ಲಾ ವಿಚಾರವನ್ನು ಕಣ್ಣಿಗೆ ಕಟ್ಟುವಂತೆ ವಿವರಿಸಿ ಸಂತೃಪ್ತಿಪಟ್ಟುಕೊಂಡ.
ರಾಜಶೇಖರ್‌ಗೆ ಯೋಗರಾಜ್‌ನನ್ನು ಕಂಡರೆ ಎಲ್ಲಿಲ್ಲದ ಪ್ರೀತಿ.
ಆದರೆ, ಯೋಗರಾಜ್‌ಗೆ ರಾಜಶೇಖರ್ ಮೇಲೆ ಪ್ರೀತಿ ಅಷ್ಟಕಷ್ಟೆ.
ಅವರ ಶ್ರೀಮಂತಿಕೆ ಕಂಡು ಸಹಿಸಿಕೊಳ್ಳಲಾರದೆ ಒಳಗೊಳಗೆ ಬೆಂಕಿ ಕಾರುತ್ತಿದ್ದ.
ಅವಕಾಶ ಸಿಕ್ಕಾಗಲೆಲ್ಲ ಯಾರಿಗೂ ಗೊತ್ತಿಲ್ಲದ ಹಾಗೆ ರಾಜಶೇಖರ್ ವಿರುದ್ಧ ಕಂಡಕಂಡವರಲ್ಲಿ ಎತ್ತಿಕಟ್ಟಿ ಯಾರಿಗೂ ಗೊತ್ತಾಗದ ಹಾಗೆ ವಿಷಯದಿಂದ ಜಾರಿಕೊಳ್ಳುತ್ತಿದ್ದ.
ರಾಜಶೇಖರ್ ಮಗಳು ಊಟಿಯಲ್ಲಿ ಹುಡುಗನೊಬ್ಬನೊಂದಿಗೆ ಕಳೆದು ಬಂದಿರುವ ವಿಚಾರ ತಿಳಿದು ಹಾಲು ಕುಡಿದಷ್ಟೇ ಸಂತೋಷವಾಯಿತು.
ಆದರೆ, ಆತನಿಗೆ ಒಂದು ಸಂಶಯ ಮನದಲ್ಲಿ ಕಾಡುತ್ತಲೇ ಇತ್ತು.
ತಾನು ಟ್ರೈನಿನಲ್ಲಿ ನೋಡಿದ ಹುಡುಗನಿಗೆ ತಮ್ಮ ಮಗಳನ್ನು ಕೊಟ್ಟು ಮದುವೆ ಮಾಡಿಸಲು ರಾಜಶೇಖರ್ ನಿರ್ಧರಿಸಿದ್ದಾರೆಯೋ ಅಥವಾ ಆ ಹುಡುಗಿ ತನ್ನ ತೆವಲು ತೀರಿಸಿಕೊಳ್ಳಲು ಯಾವುದೋ ಹುಡುಗನೊಂದಿಗೆ ಹೋಗಿ ಬರುತ್ತಿದ್ದಾಳೋ!?
ಎಂದು ತನ್ನನ್ನು ತಾನೇ ಪ್ರಶ್ನಿಕೊಂಡು ಗೊಂದಲಕ್ಕೆ ಒಳಗಾದ.
ಯಾವುದಕ್ಕೂ ಒಂದ್ಸಲ ರಾಜಶೇಖರ್‌ನನ್ನೇ ಕಂಡು ಕೇಳಿದರೆ ಆಯ್ತು.
ಒಂದ್ವೇಳೆ ಹುಡುಗಿ ಹಾದಿ ತಪ್ಪಿರೋದು ಸತ್ಯವಾದರೆ ಇಡೀ ಊರಿಗೆ ಸುದ್ದಿ ಹಬ್ಬಿಸಿ ಬಿಡುವ ಎಂದು ನಿರ್ಧರಿಸಿ ಮಡಿಕೇರಿಗೆ ಬಂದಿಳಿದವನೇ ನೇರವಾಗಿ ರಾಜಶೇಖರ್ ಮನೆಯ ಕಡೆಗೆ ನಡೆದ.
ದೂರದಲ್ಲಿ ಯೋಗರಾಜ್ ಆಯಾಸದಿಂದ ನಿಧಾನವಾಗಿ ಹೆಜ್ಜೆ ಹಾಕುತ್ತಾ ಬರುತ್ತಿರುವುದನ್ನು ಕಂಡು ಯಾವತ್ತೂ ಮನೆಯ ಕಡೆಗೆ ತಲೆಹಾಕಿ ನೋಡದ ಮನುಷ್ಯ ಇವತ್ತು ಯಾತಕೋಸ್ಕರ ಬತಾ ಇದ್ದಾನೆ!? ಅಂದುಕೊಂಡರು. 
ಮನೆಯ ಬಳಿ ತಲುಪಿದ.
ಯೋಗರಾಜ್‌ನನ್ನು ನೋಡಿ ಓ… ಏನ್ ಯೋಗರಾಜ್ ಸವಾರಿ ಇತ್ತ ಕಡೆ.
ದೇವರನ್ನ ಬೇಕಾದ್ರೂ ನೋಡ್ಬೊಹುದು.
ಆದ್ರೆ ನಿನ್ನ ಕಾಣೋದು ಸ್ವಲ್ಪ ಈಗ ಕಷ್ಟನೇ ಆಗಿಬಿಟ್ಟಿದೆ ಎಂದು ಅಪರೂಪಕ್ಕೆ ಭೇಟಿಯಾದ ಗೆಳೆಯನನ್ನು ವಿಚಾರಿಸಿದರು.
ಏನ್ ರಾಜು, ಮಗಳ ಮದ್ವೆಗೆ ನನ್ನ ಕರೆಯೋದಕ್ಕೆ ಮರೆತು ಬಿಟ್ಟೆಯಲ್ಲ?
ಎಂದು ಯೋಗರಾಜ್ ನೇರವಾಗಿ ವಿಷಯಕ್ಕೆ ಬಂದ.
ನೀನೇನು ಮಾತಾಡ್ತಾ ಇದ್ದೀಯ?
ಮಗಳಿಗೆ ಇನ್ನೂ ಮದ್ವೆನೇ ಆಗಿಲ್ಲ.
ಈಗತಾನೆ ಹುಡುಗನ ನೋಡಿದ್ದೀವಿ.
ಮುಂದಿನ ವರ್ಷ ಮದ್ವೆ ಇಟ್ಕೊಂಡಿದ್ದೇವೆ.
ನಿನ್ಗೆ ಮದ್ವೆಯ ಆಮಂತ್ರಣ ನೀಡದೆ ಮದ್ವೆ ನಡೆಸೋದಕ್ಕೆ ಸಾಧ್ಯನಾ ಹೇಳು?ಎಂದು ನಕ್ಕರು.
ಹಾಗಾದ್ರೆ ಮಗಳೊಂದಿಗೆ ಸುತ್ತಾಡ್ತಾ ಇರೋ ಆ ಹುಡುಗ ಯಾರು?
ಕುತೂಹಲ ತಡೆಯಲಾಗದೆ ಕೇಳಿಯೇಬಿಟ್ಟ ಯೋಗರಾಜ್.
ಮಗಳ ಪ್ರೀತಿಯ ವಿಚಾರ ಈತನಿಗೂ ಗೊತ್ತಾಗಿ ಹೋಗಿದೆ ಎಂದು ತಿಳಿದು ತಬ್ಬಿಬ್ಬಾಗಿ ಹೊದ ರಾಜಶೇಖರ್‌ಗೆ ಏನು ಉತ್ತರ ನೀಡಬೇಕೆಂದು ತೋಚದೆ ಯಾವ ಹುಡುಗ?
ಎಂದು ಯೋಗರಾಜ್‌ಗೆ ಮರು ಪ್ರಶ್ನೆ ಹಾಕಿದರು.
ಅವನ್ಯಾರು ಅಂಥ ನನ್ಗೆ ಗೊತ್ತಿಲ್ಲ.
ಇದೇ ಫಸ್ಟ್‌ಟೈಮ್ ನಾನು ಆ ಹುಡುಗನನ್ನ ನೋಡಿದ್ದು.
ಸರಿಸುಮಾರು ಆರು ಅಡಿ ಎತ್ತರ ಇದ್ದಾನೆ.
ನೋಡಲು ಸ್ಫುರದ್ರೂಪಿಯಾಗಿದ್ದಾನೆ.
ಕಣ್ಣು ಸರಿ ಇದೆಯೋ ಏನೋ ಗೊತ್ತಿಲ್ಲ.
ಕೂಲಿಂಗ್‌ಗ್ಲಾಸ್ ಹಾಕ್ಕೊಂಡಿದ್ದ.
ರಾಜಶೇಖರ್‌ಗೆ ಎಲ್ಲವೂ ಸ್ಪಷ್ಟವಾಯಿತು.
ಅಭಿಮನ್ಯು ಮಗಳೊಂದಿಗೆ ಮತ್ತೆ ಚಕ್ಕಂದ ಆಡೋದಕ್ಕೆ ಪ್ರಾರಂಭ ಮಾಡಿದ್ದಾನೆ.
ಅವನಿಗೊಂದು ಗತಿ ಕಾಣಿಸದೆ ಇದ್ದರೆ ನನ್ನ ಮಗಳು ನನ್ನ ಪಾಲಿಗೆ ಸಿಗೋದಿಲ್ಲ.
ಹಾಳಾದ ಹುಡುಗ ಎಷ್ಟು ಹೇಳಿದರೂ ಒಳ್ಳೆಯ ದಾರಿಗೆ ಬರೋದಿಲ್ವಲ್ಲ?
ಮಗಳಿಗಾದ್ರೂ ಏನಾಗಿದೆ?
ಮನೆಗೆ ಬಂದಾಗ ದೇವರ ಮುಂದೆ ನಿಂತು ಇನ್ನು ಮುಂದೆ ಅಭಿಮನ್ಯುವನ್ನು ಮರೆತುಬಿಡ್ತೇನೆಂದು ಪ್ರತಿಜ್ಞೆ ಮಾಡಿ ಹೊರಟವಳು ಇದೀಗ ಅವನೊಂದಿಗೆ ಸುತ್ತಾಡ್ತಾ ಇದ್ದಾಳಲ್ಲ?
ಮನೆತನದ ಗೌರವ ಹಾಳುಮಾಡೋದಕೋಸ್ಕರ ಹುಟ್ಟಿದ್ದಾಳೆ ಎಂದು ಅಕ್ಷರ ಹಾಗೂ ಅಭಿಮನ್ಯುನ ವಿರುದ್ಧ ಮನದೊಳಗೆ ರೇಗಿದ ರಾಜಶೇಖರ್, ಮಗಳ ಮತ್ತಷ್ಟು ವಿಚಾರ ತಿಳಿದುಕೊಳ್ಳಲು ಉತ್ಸುಕರಾದರು.
ಅಂದಹಾಗೆ, ನೀನು ಆ ಹುಡುಗನನ್ನ ನೋಡಿದ್ದು ಎಲ್ಲಿ? ಕೇಳಿದರು. 
ನಾನು ಮೊನ್ನೆ ಊಟಿಗೆ ಟೂರ್ ಹೋಗಿ ಇವತ್ತು ವಾಪಾಸ್ ಬಂದೆ.
ಬೆಂಗಳೂರು ತನ್ಕ ನಾವು ಒಟ್ಟಿಗೆ ಒಂದೇ ಟ್ರೈನಲ್ಲಿ ಬಂದ್ವಿ.
ನಂತರ ಅವರಿಬ್ರು ಬೇರೆ ಬಸ್ ಹತ್ತಿ ಹೋದ್ರು.
ನನ್ಗೆ ಬೆಂಗಳೂರಿನಲ್ಲಿ ಸ್ವಲ್ಪ ಕೆಲ್ಸ ಇತ್ತು.
ಅದು ಮುಗಿಸಿಕೊಂಡು ಬರುವಾಗ ಸ್ವಲ್ಪ ತಡವಾಯ್ತು.
ಟ್ರೈನಿನಲ್ಲಿ ಅವರಿಬ್ಬರದ್ದು ಅದೇನು ಸರಸ ಅಂತಿರ!?
ನನ್ಗೆ ನಾಚಿಕೆ ಆಗೋಯ್ತು.
ನಾನೆಲ್ಲೋ ನೀನು ಆ ಹುಡುಗನಿಗೆ ಮಗಳನ್ನು ಕೊಟ್ಟು ಮದ್ವೆ ಮಾಡ್ತಾ ಇದ್ದೀಯ ಅಂದುಕೊಂಡಿದ್ದೆ.
ಆದರೆ, ನಿನ್ಗೆ ಯಾವುದೇ ವಿಚಾರ ಕೂಡ ಗೊತ್ತಿಲ್ಲ.
ಆ ಹುಡುಗ ನಿನ್ನ ಮಗಳನ್ನ ಪ್ರೀತಿ ಮಾಡ್ತಾ ಇರಬೊಹುದಾ?
ತುಂಬಾ ಕುತೂಹಲ ಹಾಗೂ ಅಷ್ಟೇ ಸಂತೋಷದಿಂದ ಕೇಳಿದ.
ಯೋಗರಾಜ್‌ಗೆ ಮಗಳು ಅಭಿಮನ್ಯುವನ್ನು ಪ್ರೀತಿ ಮಾಡುತ್ತಿರುವ ವಿಚಾರ ತಿಳಿದಿಲ್ಲವೆಂದು ರಾಜಶೇಖರ್ ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಟ್ರೈನಿನಲ್ಲಿ ನೀನು ನೋಡಿದ ಹುಡುಗನೇ ನನ್ನ ಮಗಳನ್ನ ಮದ್ವೆಯಾಗೋದು.
ಅವರಿಬ್ಬರನ್ನ ನಾನೇ ಊಟಿಗೆ ಕಳುಹಿಸಿಕೊಟ್ಟಿದ್ದು ವಯಸ್ಸಾಯಿತ್ತಲ್ಲ. 
ಹಾಳಾದ ಮರೆವು ಜಾಸ್ತಿಯಾಗಿಬಿಟ್ಟಿದೆ ಎಂದು ಯೋಗರಾಜ್‌ಗೆ ಸುಳ್ಳು ಹೇಳಿ ಆ ವಿಷಯ ಮತ್ತೆಲ್ಲೂ ಹರಡದಂತೆ ನೋಡಿಕೊಂಡರು.
ಇನ್ನು ಸುಮ್ಮನಿದ್ದರೆ ಆಗೋದಿಲ್ಲ.
ಮಗಳ ಬದುಕಿಗೆ ಕೊಳ್ಳಿ ಇಡುತ್ತಿರುವ ಅಭಿಮನ್ಯುವನ್ನು ಹತ್ಯೆ ಮಾಡಲೇಬೇಕೆಂದು ನಿರ್ಧರಿಸಿ ರಾಜಶೇಖರ್ ಕಾರ್ಯಪ್ರವೃತ್ತರಾದರು.
ಎಷ್ಟೂಂತ ಸಹಿಸಿಕೊಂಡು ಸುಮ್ನೆ ಇರೋದಕ್ಕೆ ಸಾಧ್ಯ.
ಸಹನೆಗೂ ಒಂದು ಮಿತಿ ಬೇಡವೆ?
ಆ ಹುಡುಗನಿಗೆ ಎಷ್ಟು ಹೇಳಿದ್ರೂ ಅರ್ಥ ಮಾಡ್ಕೊತ್ತಾ ಇಲ್ಲ.
ನನ್ನ ಕೈಯಿಂದಲೇ ಸಾಯಬೇಕೂಂತ ಆ ಬ್ರಹ್ಮ ಅವನ ಹಣೆಯಲ್ಲಿ ಬರೆದಿಟ್ಟಿದ್ದರೆ ನಾನೇನು ಮಾಡೋದಕ್ಕೆ ಸಾಧ್ಯ?
ಅಭಿಮನ್ಯುವನ್ನು ಅತ್ಯಂತ ವ್ಯವಸ್ಥಿತವಾಗಿ ಮುಗಿಸಬೇಕು.
ಯಾರಿಗೂ ಗೊತ್ತಾಗದಂತೆ ಎಚ್ಚರ ವಹಿಸಬೇಕು.
ಎಲ್ಲದಕ್ಕಿಂತ ಹೆಚ್ಚಾಗಿ ಮಗಳಿಗೆ ಒಂದುಚೂರು ಸಂಶಯ ಕೂಡ ಬರದಹಾಗೆ ನೋಡಿಕೊಳ್ಳಬೇಕು.
ಅಭಿಮನ್ಯು ದಿನಾ ಕೆಲಸ ಮುಗಿಸಿ ಮನೆಗೆ ತೆರಳುವಾಗ ರಾತ್ರಿಯಾಗುತ್ತೆ.
ಹತ್ಯೆಗೆ ಅದೇ ಒಳ್ಳೆಯ ಸಮಯ ಅಂದುಕೊಂಡರು.
ಕೊಲೆ ಮಾಡುವ ಕೆಲಸವನ್ನು ಬಾಡಿಗೆ ಹಂತಕರಿಗೆ ವಹಿಸುವುದೋ?
ಅಥವಾ ಆ ಕೆಲಸವನ್ನು ತಾನೇ ಮಾಡಿ ಮುಗಿಸುವುದೋ?
ಎಂದು ಯೋಚಿಸಿ ತಾನೇ ಮಾಡಿ ಮುಗಿಸುತ್ತೇನೆಂದು ನಿರ್ಧರಿಸಿದರು.
ಬಾಡಿಗೆ ಹಂತಕರಿಗೆ ಕೆಲಸ ವಹಿಸಿದರೆ ಅವರು ಒಂದಲ್ಲಾ‌ಒಂದು ಸುಳಿವುಬಿಟ್ಟು ತೆರಳುತ್ತಾರೆ.
ಮತ್ತೆ ಅವರೊಂದಿಗೆ ತಾನೂ ಕೂಡ ಕಂಬಿ ಎಣಿಸುವ ಪರಿಸ್ಥಿತಿ ನಿರ್ಮಾಣಗೊಳ್ಳುವುದನ್ನು ಕಲ್ಪಿಸಿಕೊಂಡು ಭಯಗೊಂಡರು.
ಮಗನ ಸಹಕಾರ ಪಡೆದು ಅಭಿಮನ್ಯುವಿನ ಕತೆ ಮುಗಿಸಲು ತೀರ್ಮಾನಿಸಿ ಬೆಂಗಳೂರಿನಲ್ಲಿ ನೆಲೆಸಿರುವ ಮಗ ಪ್ರೀತಮ್‌ಗೆ ಫೋನಾಯಿಸಿ ಬರ ಮಾಡಿಕೊಂಡರು.
ಅಪ್ಪನ ಕರೆಯ ಮೇರೆಗೆ ಮರುದಿನ ಬೆಳಗ್ಗೆ ಮಡಿಕೇರಿಗೆ ಬಂದಿಳಿದ ಪ್ರೀತಮ್‌ನನ್ನು ರಾಜಶೇಖರ್ ಕಾರಿನಲ್ಲಿ ಕರೆದೊಯ್ದರು.
ಮನೆಯ ಕಡೆಗೆ ತೆರಳುವ ಹಾದಿಯನ್ನು ಬಿಟ್ಟು ಕಾರು ಕಾಫಿ ಎಸ್ಟೇಟ್ ಕಡೆಗೆ ಚಲಿಸತೊಡಗಿತು.
ಎಸ್ಟೇಟ್‌ನಲ್ಲಿ ಯಾರಾದರು ಇದ್ದಾರೆಯೇ?
ಎಂದು ಸುತ್ತಮುತ್ತ ಒಮ್ಮೆ ಕಣ್ಣಾಡಿಸಿ ಯಾರು ಇಲ್ಲ ಎಂದು ಖಾತ್ರಿಪಡಿಸಿಕೊಂಡು ಮಗಳು ಪ್ರೀತಿಯ ಬಲೆಗೆ ಬಿದ್ದಿರುವ ವಿಚಾರವನ್ನು ಮಗನ ಮುಂದೆ ತೆರೆದಿಟ್ಟರು.
ಪ್ರೀತಿಯ ಬಲೆಗೆ ಬಿದ್ದಿರುವ ಅಕ್ಷರಳನ್ನು ಪಾರು ಮಾಡೋದಕ್ಕೆ ಅಭಿಮನ್ಯುವನ್ನು ಹತ್ಯೆ ಮಾಡಲೇಬೇಕು.
ಇಲ್ಲವಾದಲ್ಲಿ ಕುಟುಂಬದ ಗೌರವ ಬೀದಿಪಾಲಾಗುವುದರಲ್ಲಿ ಸಂಶಯವಿಲ್ಲವೆಂಬ ವಿಚಾರವನ್ನು ಪ್ರೀತಮ್‌ಗೆ ಮನದಟ್ಟು ಮಾಡಿದರು.
ಕೊಲೆ ಸಂಚಿನ ವಿಚಾರ ಅಪ್ಪಿತಪ್ಪಿಯೂ ಯಾರಿಗೂ ಹೇಳೋದಕ್ಕೆ ಹೋಗ್ಬೇಡ.
ಈ ವಿಚಾರ ನಮ್ಮಿಬ್ಬರ ನಡುವೆಯೇ ಇರಲಿ.
ಅಮ್ಮನಿಗೂ ಕೂಡ ಹೇಳ್ಬೇಡ.
ಮುಂದೆ ನಾವು ಇಡುವ ಪ್ರತಿಯೊಂದು ಹೆಜ್ಜೆಯೂ ಕೂಡ ಅತ್ಯಂತ ಜಾಗ್ರತೆಯಿಂದ ಕೂಡಿರಬೇಕು.
ಇಲ್ದಿದ್ರೆ ಕಂಬಿ ಎಣಿಸಬೇಕಾಗುತ್ತೆ ರಾಜಶೇಖರ್ ಮಗನನ್ನು ಎಚ್ಚರಿಸಿದರು.
ನೀವು ಇಷ್ಟೊಂದು ಸಣ್ಣ ವಿಷಯಕ್ಕೆ ಅಷ್ಟೊಂದು ತಲೆಬಿಸಿ ಯಾಕೆ ಮಾಡ್ಕೊತ್ತಾ ಇದ್ದೀರ?
ಬೆಂಗಳೂರಿನಲ್ಲಿ ಇಂತಹ ಕೊಲೆಗಳನ್ನ ನಾನು ಎಷ್ಟು ನೋಡಿಲ್ಲ ಹೇಳಿ?
ನೀವು ಹೂಂ ಅಂದ್ರೆ ಸಾಕು.
ನಾಳೆನೇ ನನ್ಗೆ ಗೊತ್ತಿರುವ ರೌಡಿಗಳನ್ನ ಕರೆಯಿಸ್ತೇನೆ.
ಅವರಿಗೊಂದಷ್ಟು ಹಣ ಕೊಟ್ರೆ ಆಯ್ತು.
ಬಂದ ಕೆಲಸವನ್ನು ಅಚ್ಚುಕಟ್ಟಾಗಿ ಮುಗಿಸಿ ಹೋಗುತ್ತಾರೆ.
ಸುಮ್ನೆ ಯಾಕೆ ನಾವು ರಿಸ್ಕ್ ತಗೋಬೇಕು.
ನಾವು ಕೊಲೆ ಮಾಡೋದಕ್ಕಿಂತ ಕೊಲೆ ಮಾಡಿಸುವುದೇ ವಾಸಿ.
ನಿನ್ಗೇನು ತಲೆ ಕೆಟ್ಟಿದೆಯಾ?
ಆಪತ್ತನ್ನು ಮೈ ಮೇಲೆ ಎಳ್ಕೋ ಬೇಕೂಂತ ತೀರ್ಮಾನ ಮಾಡಿದ್ದೀಯ?
ಬಾಡಿಗೆ ಹಂತಕರು ಬಂದು ಕೆಲಸವೇನು ಮುಗಿಸಿ ಹೋಗುತ್ತಾರೆ.
ಒಂದ್ವೇಳೆ ಅವರು ಒಂದು ಸಣ್ಣ ಸುಳಿವು ಬಿಟ್ಟುಹೋದ್ರೂ ಸಾಕು, ನಾವು ಕಂಬಿ ಎಣಿಸೋದಕ್ಕೆ.
ಅವರಿಗೇನು ಇಲ್ಲಿನ ಪರಿಸ್ಥಿತಿಯ ಅರಿವು ಇರೋದಿಲ್ಲ.
ಕೊಲೆಮಾಡಿ ತಪ್ಪಿಸಿಕೊಂಡು ಹೋಗಬೇಕಾದ ದಾರಿ ಯಾವುದು, ಯಾವುದು ನಿರ್ಜನ ಪ್ರದೇಶವೆಂದು ಗೊತ್ತಿಲ್ಲದೆ ಕಂಡ ಕಡೆ ಗುಂಡು ಹಾರಿಸಿ ಹತ್ಯೆಮಾಡಿ ನಮ್ಮನ್ನ ಇಕ್ಕಟ್ಟಿಗೆ ಸಿಕ್ಕಿಸಿ ಬಿಡ್ತಾರೆ.
ಬಾಡಿಗೆ ಹಂತಕರಿಂದ ಕೊಲೆ ಮಾಡಿಸುವುದಾದರೆ ನಾನೇಕೆ ನಿನ್ನ ಇಲ್ಲಿಗೆ ಕರೆಯಿಸಿಕೊಳ್ತಾ ಇದ್ದೆ?
ಎಂದು ಪ್ರೀತಮ್‌ನ ನಿರ್ಧಾರಕ್ಕೆ ರಾಜಶೇಖರ್ ಅಸಂತೃಪ್ತಿ ತೋರ್ಪಡಿಸಿದರು.
ಹಾಗಾದ್ರೆ ಆ ಕೊಲೆಯನ್ನ ನಾವೇ ಮಾಡ್ಬೇಕ?
ನನ್ಗೇನೋ ಅದು ಸರಿ ಕಾಣಿಸ್ತಾ ಇಲ್ಲ.
ಆ ಕೆಲಸವನ್ನ ಯಾರಿಗಾದ್ರು ವಹಿಸುವುದೇ ವಾಸಿ.
ಇಲ್ದಿದ್ರೆ ಅವನಿಗೆ ನಾವೇ ನಾಲ್ಕು ಬಾರಿಸಿ ಬುದ್ಧಿ ಹೇಳುವ.
ಅದಕ್ಕೂ ಬಗ್ಗದೆ ಇದ್ರೆ ಮುಂದೆ ನೀವು ಹೇಳಿದ ತೀರ್ಮಾನದಂತೆ ಆಗಲಿ.
ಅವನಿಗೆ ಹೇಳೋದಕ್ಕೆ ಇನ್ನೇನು ಉಳಿದಿಲ್ಲ.
ಇತ್ತೀಚೆಗೆ ಅವನ ಮನೆಗೆ ಹೋಗಿ ಅವನ ಅಮ್ಮನಿಗೆ ಎಚ್ಚರಿಕೆ ಕೊಟ್ಟು ಬಂದಿದ್ದೆ.
ನನ್ನ ಮಾತು ಲೆಕ್ಕಕ್ಕೆ ಹಾಕಿಕೊಳ್ಳದೆ ಮತ್ತೆ ಪ್ರೀತಿ ಮುಂದುವರೆಸಿದ್ದಾನೆ.
ಅಲ್ಲದೆ ಮಗಳಿಂದ ಅವನಿಗೆ ಬಾಯಿಗೆ ಬಂದಂಗೆ ಬೈಯಿಸಿ ನೋಡ್ದೆ.
ಅದಕ್ಕೂ ಬಗ್ಗಲಿಲ್ಲ, ಬಡವ ರಾಸ್ಕಲ್.
ಎಷ್ಟು ದಿನಾಂತ ಹೀಗೆ ಇರೋದಕ್ಕೆ ಸಾಧ್ಯ ಹೇಳು?
ಅವನ ಹೀಗೆ ಬಿಟ್ರೆ ನಮ್ಮ ಕುಟುಂಬದ ಮಾನ ಹರಾಜು ಹಾಕದೆ ಬಿಡೋದಿಲ್ಲ.
ಅವನನ್ನ ಮುಗಿಸಿ ಬಿಡೋದೇ ಒಳ್ಳೆಯದ್ದು ರಾಜಶೇಖರ್ ಕೋಪದಿಂದ ಕುದಿಯುತ್ತಿದ್ದರು.
ಹಾಳಾದ ಅಕ್ಷರ ಹೇಗಿದ್ದಾಳೆ?
ಅವಳಿಂದಲೇ ಎಲ್ಲಾ ಆಗ್ತಾ ಇರೋದು.
ಅವಳು ಅಭಿಮನ್ಯುವಿನ ಹಿಂದೆ ಹೋಗೋದು ಬಿಟ್ರೆ ಅವನು ಕೂಡ ಸುಮ್ನೆ ಇರ್ತಾನೆ.
ಮೊದ್ಲು ಅವಳಿಗೆ ಇಡ್ಕೊಂಡು ನಾಲ್ಕು ಬಾರಿಸ್ಬೇಕು.
ಅವಾಗಲೇ ಎಲ್ಲಾ ಸರಿಹೋಗೋದು.
ಆದಷ್ಟು ಬೇಗ ಅವಳನ್ನ ಮನೆಗೆ ಕರ್ಕೊಂಡು ಬನ್ನಿ.
ನಾನೇ ಸಮಸ್ಯೆ ಬಗೆಹರಿಸ್ತೇನೆ.
ಪ್ರೀತಮ್ ಅಪ್ಪನ ಮುಂದೆ ತನ್ನ ಕೋರಿಕೆ ಮುಂದಿಟ್ಟ.
ಈ ವಿಚಾರ ಮಗನಿಗೆ ಹೇಳಿದ್ದೇ ದೊಡ್ಡ ತಪ್ಪಾಯ್ತು.
ಇವನ ಸಹಕಾರ ಪಡೆದುಕೊಳ್ಳೋದಕ್ಕಿಂತ ನಾನೇ ಕೆಲಸ ಮುಗಿಸಿ ಬಿಡ್ಬೊಹುದಿತ್ತು.
ಈಗಾಗಲೇ ಒಂದು ಹೆಜ್ಜೆ ಇಟ್ಟಾಗಿದೆ.
ಇನ್ನು ಮಗನ ಸಹಕಾರ ಪಡ್ಕೊಂಡು ಕೆಲ್ಸ ಮಾಡಿ ಮುಗಿಸುವುದೇ ವಾಸಿ.
ಈಗಾಗಲೇ ಮಗನಿಗೆ ಎಲ್ಲಾ ವಿಚಾರ ಹೇಳಿ ಆಗಿದೆ.
ಕೊಲೆಸಂಚಿನಲ್ಲಿ ಮಗನನ್ನು ಪಾಲುದಾರನಾಗಿ ಮಾಡಿಕೊಳ್ಳದಿದ್ದರೆ ನಾಳೆದಿನ ತನಗೇ ಆಪತ್ತು.
ಒಂದಲ್ಲಾ ಒಂದು ದಿನ ಮಗ ಯಾರೊಂದಿಗಾದರು ಬಾಯಿ ಬಿಟ್ಟೇಬಿಡ್ತಾನೆ.
ಅದೇ ಅವನನ್ನೇ ಈ ಕೊಲೆ ಸಂಚಿನ ಪಾಲುದಾರನನ್ನಾಗಿ ಮಾಡಿಕೊಂಡರೆ ಸಮಸ್ಯೆಯೇ ಇರುವುದಿಲ್ಲ ಅಂದುಕೊಂಡು ಮಗನನ್ನು ಒಪ್ಪಿಸುವ ಕೆಲಸದಲ್ಲಿ ನಿರತರಾದರು.
ಪ್ರೀತಮ್, ನಿನ್ಗೆ ಅವಳ ವಿಚಾರ ಗೊತ್ತಿಲ್ಲ.
ಹಿಡಿದ ಹಟ ಸಾಧಿಸದೆ ಬಿಡೋದಿಲ್ಲ.
ಅವಳಿಗೆ ಹೊಡ್ದ್ದು, ಬಡ್ದು, ಬುದ್ಧಿ ಹೇಳಿ ಸಾಕಾಗಿ ಹೋಗಿದೆ.
ಮೊನ್ನೆ ತಾನೆ ನಾಯಿಗೆ ಹೊಡ್ದಂಗೆ ಹೊಡ್ದು ಮುಖ ಊದಿಸಿದ್ದೆ.
ಆದರೂ ಬುದ್ಧಿ ಬರ್ಲಿಲ್ಲ.
ಅವಳಿಗೆ ಹೊಡ್ದಷ್ಟು ಹಟ ಜಾಸ್ತಿಯಾಗ್ತಾ ಇದೆ.
ನಾನು ಎಂದೂ ಕೂಡ ಅವಳಿಗೆ ಹೊಡೆದವನಲ್ಲ.
ನನ್ಗೆ ಅವತ್ತು ಏನನ್ನಿಸಿ ಬಿಡ್ತೋ ಏನೋ ಮನಸೋ‌ಇಚ್ಚೆ ಹೊಡ್ದು ಬಿಟ್ಟೆ.
ಅದೇ ಸಿಟ್ಟಿನಲ್ಲಿ ಅಭಿಮನ್ಯು ಜೊತೆ ಊಟಿಗೆ ಟೂರ್ ಹೋಗಿ ಬಂದಿದ್ದಾಳೆ.
ಪುನಃ ಹೊಡೆದರೆ ಮತ್ತೇನು ಮಾಡ್ತಾಳೋ ಏನೋ?
ಅವರಿಬ್ಬರನ್ನ ಬದಲಾಯಿಸೋದಕ್ಕೆ ಸಾಧ್ಯ ಇಲ್ಲ.
ಅದಕೋಸ್ಕರ ಅಭಿಮನ್ಯು ಸಾಯಲೇ ಬೇಕು.
ಈ ಸಂದರ್ಭದಲ್ಲಿ ನಾವು ಅವನ ಮೇಲೆ ಅನುಕಂಪ ತೋರಿದರೆ ಮತ್ತೆ ನಾವು ಕಣ್ಣೀರು ಸುರಿಸಿಕೊಂಡು ಕಾಲ ಕಳೆಯಬೇಕಾದ ದಿನ ಎದುರಾಗುತ್ತೆ .
ಮಗನನ್ನು ಅಭಿಮನ್ಯುವಿನ ಹತ್ಯೆಗೆ ಅಣಿಗೊಳಿಸಲು ಪ್ರಯತ್ನಿಸಿದರು. 
ಆಯ್ತು ಒಂದು ದಿನ ನಿಗದಿ ಮಾಡಿ ಮುಗಿಸಿ ಬಿಡುವ ತನ್ನ ನಿರ್ಧಾರ ಪ್ರಕಟಿಸಿದ ಪ್ರೀತಮ್.
ಮಗ ತೆಗೆದುಕೊಂಡ ತೀರ್ಮಾನದಿಂದ ರಾಜಶೇಖರ್ ತುಂಬಾ ಸಂತಸಗೊಂಡರು.
ಇನ್ನು ಅಂದುಕೊಂಡ ಬಹುತೇಕ ಕೆಲಸ ಮುಗಿದಂತೆ.
ಆದರೆ, ಒಬ್ಬ ಮನುಷ್ಯನನ್ನು ಹತ್ಯೆ ಮಾಡುವುದು ಕುರಿ ಬಲಿಕೊಟ್ಟಷ್ಟು ಸುಲಭವಲ್ಲ ಎಂಬ ಅರಿವು ರಾಜಶೇಖರ್‌ಗೆ ಇತ್ತು.
ಅದಕ್ಕಾಗಿ ಒಂದಷ್ಟು ಸಮಯ ಕಾಯಬೇಕು.
ಎಲ್ಲದಕ್ಕಿಂತ ಹೆಚ್ಚಾಗಿ ತಾಳ್ಮೆ ಎಂಬುದು ಇರಬೇಕು.
ಹತ್ಯೆಯನ್ನು ವ್ಯವಸ್ಥಿತವಾಗಿ ಮಾಡಿ ಮುಗಿಸಲು ಒಂದು ಯೋಜನೆ ರೂಪಿಸಬೇಕೆಂದು ನಿರ್ಧರಿಸಿದರು.
ಅಭಿಮನ್ಯುವನ್ನು ಹತ್ಯೆ ಮಾಡೋದಕ್ಕೆ ಒಂದೆರಡು ನಿಮಿಷ ಸಾಕು.
ಆದರೆ, ಹತ್ಯೆಗೆ ಬೇಕಾದ ಸಿದ್ಧತೆ ಕೈಗೊಳ್ಳಬೇಕಾದರೆ ತಿಂಗಳುಗಟ್ಟಲೇ ಪರಿಶ್ರಮ ಪಡಬೇಕು.
ಅತ್ಯಂತ ತಾಳ್ಮೆ ವಹಿಸಿ ಈ ಕೆಲಸ ಮಾಡಿ ಮುಗಿಸಬೇಕು.
ನಾಳೆಯಿಂದಲೇ ಅದಕ್ಕೆ ಬೇಕಾದ ಎಲ್ಲಾ ಸಿದ್ಧತೆಗಳನ್ನು ಕೈಗೊಳ್ಳಬೇಕು.
ಅಭಿಮನ್ಯು ದಿನನಿತ್ಯ ರಾತ್ರಿ ಒಂಬತ್ತು ಗಂಟೆಗೆ ಕೆಲಸ ಮುಗಿಸಿ ಮನೆಗೆ ಹೋಗುತ್ತಾನೆ.
ಆ ಸಮಯದಲ್ಲಿ ಜನ ಸಂಚಾರ ಅಲ್ಪಸ್ವಲ್ಪ ಇದ್ದೇ ಇರುತ್ತದೆ.
ಅದು ಹತ್ಯೆಗೆ ಸೂಕ್ತವಾದ ಸಮಯ ಅಲ್ಲ.
ಸಾಮಾನ್ಯವಾಗಿ ವಾರದಲ್ಲಿ ಒಂದುಸಲ ಸ್ನೇಹಿತರೊಂದಿಗೆ ಕುಡಿದು ತೂರಾಡಿದ ನಂತರ ಒಬ್ಬನೇ ಸರಿಸುಮಾರು ಹನ್ನೊಂದರಿಂದ ಹನ್ನೊಂದೂವರೆ ಗಂಟೆಯೊಳಗೆ ಮನೆಗೆ ಹೋಗುತ್ತಾನೆ.
ಅದು ಅತ್ಯಂತ ಸೂಕ್ತವಾದ ಸಮಯ.
ಆ ಸಮಯದಲ್ಲಿ ಯಾರೂ ಕೂಡ ಇರೋದಿಲ್ಲ.
ಜೊತೆಗೆ ಸರಿಯಾಗಿ ಕುಡಿದು ತೂರಾಡುತ್ತಾ ಇರ್ತಾನೆ.
ಸರಿಯಾಗಿ ಹಿಂಬದಿಯಿಂದ ದೊಣ್ಣೆಯಿಂದ ತಲೆಯ ಭಾಗಕ್ಕೆ ಒಂದು ಬಲವಾದ ಏಟು ಕೊಟ್ಟರೆ ಅಷ್ಟೇ ಸಾಕು ಅವನ ಕತೆ ಮುಗಿದಂತೆ.
ಅಂದುಕೊಂಡ ರಾಜಶೇಖರ್ ತನ್ನ ಕಾರ್ಯಯೋಜನೆಯನ್ನು ಮಗನಿಗೂ ಕೂಡ ವಿವರಿಸಿದರು.
ಅಪ್ಪ ನೀವು ಹೇಳ್ತಾ ಇರೋದೇನೋ ಸರಿ ಇದೆ.
ಆದರೆ, ಅವನು ಬರೋ ಟೈಮಿಂಗ್ಸ್ ತಿಳ್ಕೊಳ್ಳೋದಕ್ಕೆ ದಿನಾ ಅವನ ಹಿಂದೆ ಬಿದ್ರೆ ಅವನಿಗೆ ಸಂದೇಹ ಬರೋದಿಲ್ವ?
ತನ್ನ ಸಂದೇಹ ನಿವಾರಿಸಿಕೊಳ್ಳಲು ಕೇಳಿದ.
ಅವನ ಹಿಂದೆ ನಾವೇಕೆ ಸುತ್ಬೇಕು?
ನಾವಿಬ್ರು ಪ್ರತಿದಿನ ರಾತ್ರಿ ಒಂಭತ್ತು ಗಂಟೆಯಾಗುತ್ತಿದ್ದಂತೆ ಮನೆಯಿಂದ ಜಾಗ ಖಾಲಿ ಮಾಡ್ಬೇಕು.
ನಿನ್ನ ಅಮ್ಮ ಏನಾದ್ರು ಕೇಳಿದ್ರೆ ಟೌನ್‌ಗೆ ಸುತ್ತಾಡ್ಲಿಕ್ಕೆ ಹೋಗ್ತಾ ಇದ್ದೇವೆ ಅಂಥ ಹೇಳಿದ್ರೆ ಆಯ್ತು.
ಕಾರ್ ಒಳಗೆನೇ ಕೂತ್ಕೊಂಡು ಅಭಿಮನ್ಯು ಎಷ್ಟು ಗಂಟೆಗೆ ಬಾಗಿಲು ಹಾಕ್ತಾನೆ, ಎಲ್ಲಿಗೆ ಹೊರಡ್ತಾನೆ ಎಂದು ಗಮನಿಸ್ಬೇಕು.
ರಾತ್ರಿ ಒಂಭತ್ತು ಗಂಟೆಗೆ ಬಾಗಿಲೆಳೆದು ಮನೆಗೆ ಹೊರಟ್ರೆ ಅವತ್ತು ಸುಮ್ನೆ ಇದ್ರೆ ಆಯ್ತು.
ಅವನು ವಾರದಲ್ಲಿ ಯಾವುದಾದರು ಒಂದು ದಿನ ಸ್ನೇಹಿತರ ಜೊತೆ ರಾತ್ರಿ ಅಗತ್ಯಕ್ಕಿಂತ ಹೆಚ್ಚು ಹೊತ್ತು ಪಾರ್ಟಿಯಲ್ಲಿ ಕಳೆಯುತ್ತಾನೆ.
ಆ ದಿನವನ್ನು ಸದುಪಯೋಗ ಪಡಿಸಿಕೊಂಡ್ರೆ ಸಾಕು.
ಅವನನ್ನ ದಿನಾ ಹಿಂಬಾಲಿಸಿಕೊಂಡು ಹೋಗುವ ಅವಶ್ಯಕತೆಯೇನು ಇಲ್ಲ.
ದೂರದಿಂದಲೇ ಎಲ್ಲವನ್ನು ಗಮನಿಸಿದರೆ ಸಾಕು.
ಅವನನ್ನ ಹಿಂಬಾಲಿಸೋದು ಏನಿದ್ರೂ ಜವರಾಯ ಅವನಿಗೋಸ್ಕರ ಬರೆದಿಟ್ಟ ಕೊನೆ ದಿನದಂದೇ ಅಂದ ರಾಜಶೇಖರ್ ಜೋರಾಗಿ ನಕ್ಕರು.
ಅಭಿಮನ್ಯುವಿನ ಹತ್ಯೆಗೆ ಮಗನನ್ನು ಒಪ್ಪಿಸಿದ ನಂತರ ಮನೆಗೆ ಕರೆದೊಯ್ದರು.
ಪ್ರೀತಮ್ ಮನೆಗೆ ಬಾರದೆ ಹಲವು ವರ್ಷಗಳೇ ಸರಿದು ಹೋಗಿತ್ತು.
ಮನೆಗೆ ಬಂದ ಮಗನನ್ನು ಆತ್ಮೀಯವಾಗಿ ಆಲಂಗಿಸಿಕೊಂಡ ಲೀಲಾವತಿ ಇಷ್ಟು ವರ್ಷ ಕಳೆದ ನಂತರವಾದರೂ ಮನೆಯ ನೆನಪಾಯ್ತಲ್ಲ?
ಅದು ನಮ್ಮ ಪುಣ್ಯ.
ಬೆಂಗಳೂರಿಗೆ ಹೋಗಿ ಸೇರ್ಕೊಂಡ ನಂತರ ಅಪ್ಪ, ಅಮ್ಮನ ನೆನಪು ಒಂದು ದಿನವೂ ಕಾಡ್ಲಿಲ್ವ?
ಎಷ್ಟೊಂದು ಸೊರಗಿ ಹೋಗಿದ್ದೀಯ ನೋಡು.
ಅಲ್ಲಿ ಹೊತ್ತಿಗೆ ಸರಿಯಾಗಿ ಊಟ ಮಾಡೋದಿಲ್ಲ ಅಂಥ ಕಾಣುತ್ತೆ.
ಬೆಂಗಳೂರು ಬಿಟ್ಟುಬಂದು ಇಲ್ಲೇ ಹಾಯಾಗಿ ಇರ್ಬೊಹುದಲ್ಲ?
ನೀನು ಇಲ್ಲಿದ್ರೆ ನಿಮ್ಮಪ್ಪನ ಹೊರೆ ಕೂಡ ಸ್ವಲ್ಪ ಕಡಿಮೆ ಆದಂತೆ ಆಗುತ್ತೆ ಅಂದರು.
ಈಗ ತಾನೆ ಮನೆಗೆ ಬಂದಿದ್ದಾನೆ.
ಅವನ ಹತ್ರ ನೂರಾರು ಪ್ರಶ್ನೆ ಕೇಳಿ ತಲೆ ತಿನ್ಬೇಡ.
ಒಂದೆರಡು ಕಪ್ ಕಾಫಿ ತಂಗೊಂಡು ಬಾ.
ಅವನು ಆಯಾಸ ನೀಗಿಸಿಕೊಳ್ಳಲಿ ಅಂದರು ರಾಜಶೇಖರ್.
ಅಡುಗೆ ಮನೆಗೆ ತೆರಳಿದ ಲೀಲಾವತಿ ಎರಡು ಕಪ್ ಕಾಫಿಯೊಂದಿಗೆ ಹಿಂತಿರುಗಿದರು.
ಕಾಫಿ ಕುಡಿಯುತ್ತಾ ಅಕ್ಷರಳ ವಿಚಾರವನ್ನು ಕೆದಕಿದ ಪ್ರೀತಮ್.
ಏನಮ್ಮ, ಅಕ್ಷರ ಹೇಗಿದ್ದಾಳೆ?
ಯಾರೋ ಬೀಸಿದ ಪ್ರೀತಿಯ ಬಲೆಗೆ ಬಿದ್ದಿದ್ದಾಳೆ ಅಂತ ಅಪ್ಪ ಹೇಳಿದ್ರು.
ಅಪ್ಪ ಅವರಿಬ್ಬರ ಪ್ರೀತಿಗೆ ಮಂಗಳ ಹಾಡಿ ಬೇರೊಂದು ಹುಡುಗನೊಂದಿಗೆ ಮದ್ವೆ ಮಾಡೋದಕ್ಕೆ ನೋಡ್ತಾ ಇದ್ದಾರೆ.
ಈಗ ಪ್ರೀತಿ ಮಾಡಿ ಮದ್ವೆಯಾಗೋದೆಲ್ಲ ಸಾಮಾನ್ಯ ವಿಚಾರ.
ಹುಡುಗ ಬಡವನಾದರೇನು?
ಬುದ್ಧಿ ಚೆನ್ನಾಗಿದ್ದರೆ ಅಷ್ಟೇ ಸಾಕು.
ಮದ್ವೆ ಮಾಡಿಸಿಕೊಡುವ ಎಂದು ಅಭಿಮನ್ಯುವಿನ ಹತ್ಯೆ ನಡೆದ ನಂತರ ಅಮ್ಮನಿಗೂ ಕೂಡ ತಮ್ಮ ಮೇಲೆ ಸಂಶಯ ಬರಬಾರದೆಂಬ ಉದ್ದೇಶದಿಂದ ಇಬ್ಬರನ್ನು ಒಂದುಗೂಡಿಸುವ ಮಾತುಗಳನ್ನಾಡಿದ.
ಮಗನ ಮಾತು ಕೇಳಿ ರಾಜಶೇಖರ್ ತೀವ್ರ ಕಳವಳಗೊಂಡರು.
ಈಗ ತಾನೆ ಅಭಿಮನ್ಯುವಿನ ಹತ್ಯೆಗೆ ಒಪ್ಪಿಕೊಂಡವನು ಮನೆಗೆ ಬರುವಷ್ಟರೊಳಗೆ ತನ್ನ ನಿಲುವು ಬದಲಾಯಿಸಿಬಿಟ್ಟನಲ್ಲ?ಎಂದು ಆತಂಕಕ್ಕೀಡಾದರು.
ತಾನು ರೂಪಿಸಿದ ಅಭಿಮನ್ಯುವಿನ ಹತ್ಯೆಯ ಸಂಚಿನ ವಿಚಾರ ಎಲ್ಲಾದರು ಲೀಲಾವತಿಯ ಮುಂದೆ ತೆರೆದಿಟ್ಟುಬಿಡ್ತಾನೋ ಎಂದು ಕಳವಳಗೊಂಡು ಕುಳಿತಲ್ಲಿಯೇ ಪ್ರೀತಮ್ ಕಡೆಗೆ ನೋಡಿ ಏನು ಹೇಳ್ತಾ ಇದ್ದೀಯೋ ಎಂದು ಕೈ ಸನ್ನೆಯ ಮೂಲಕ ಕೇಳಿದರು.
ಏನಿಲ್ಲ, ಎಲ್ಲಾ ನಾಟಕ.
ನೀವು ಸುಮ್ನೆ ಇರಿ ಎಂದು ಪ್ರೀತಮ್ ಕೈ ಹಾಗೂ ಕಣ್ಸನ್ನೆ ಮೂಲಕ ಹೇಳಿದಾಗ ರಾಜಶೇಖರ್ ಒಮ್ಮೆ ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಆದರೂ, ಎದೆಯೊಳಗಿದ್ದ ತಳಮಳ ತಿಳಿಗೊಳ್ಳದೆ ಮಗನನ್ನು ಹೊರಗೆ ಕರೆದೊಯ್ದು ನಿನ್ಗೇನು ತಲೆಗಿಲೆ ಕೆಟ್ಟಿದೆಯಾ?
ಎಂದು ಬೈಯ್ದು ಬುದ್ಧಿ ಹೇಳಿದರು.
ನೀವು ಯಾಕೆ ಇಷ್ಟೊಂದು ಆತಂಕ ಪಡ್ತಾ ಇದ್ದೀರ?
ಅಭಿಮನ್ಯು ಹತ್ಯೆಯಾದ ವಿಚಾರ ಗೊತ್ತಾದ್ರೆ ಅಕ್ಷರ, ಅಮ್ಮ ಇಬ್ರೂ ನಮ್ಮನ್ನು ಸಂಶಯದ ದೃಷ್ಟಿಯಿಂದ ನೋಡ್ತಾರೆ.
ಅಭಿಮನ್ಯು ಬಗ್ಗೆ ಎಲ್ಲಿಲ್ಲದ ಕಳಕಳಿಯನ್ನು ಈ ಸಂದರ್ಭ ತೋರಿಸ್ಬೇಕು.
ಇಲ್ದಿದ್ರೆ ನಮ್ಗೇ ಆಪತ್ತು.
ನೀವು ಭಯ ಪಡ್ಬೇಡಿ.
ಎಲ್ಲವನ್ನೂ ನಾನೇ ನಿಭಾಯಿಸ್ತೇನೆ ರಾಜಶೇಖರ್ ಮನದಲ್ಲಿ ಕವಿದುಕೊಂಡಿದ್ದ ಆತಂಕವನ್ನು ತಿಳಿಗೊಳಿಸಿದ ಪ್ರೀತಮ್.
ಮತ್ತೆ ಮನೆಯೊಳಗೆ ಬಂದ ರಾಜಶೇಖರ್, ಮಗಳನ್ನು ಅಭಿಮನ್ಯುವಿಗೆ ಕೊಟ್ಟು ಮದ್ವೆ ಮಾಡಿದ್ರೆ ಹೇಗೆ?
ಎಂದು ಲೀಲಾವತಿಯನ್ನ ಕೇಳಿ ಅಚ್ಚರಿ ಮೂಡಿಸಿದರು.
ಗಂಡನ ನಿರ್ಧಾರ ಕೇಳಿ ಲೀಲಾವತಿ ಬೆಚ್ಚಿಬಿದ್ದರು.
ಮಗಳ ಜೀವನದೊಂದಿಗೆ ಈ ಮನುಷ್ಯ ಚೆಲ್ಲಾಟ ಆಡುತ್ತಿದ್ದಾನಲ್ಲ?
ಅಂದುಕೊಂಡು ಕಳವಳಗೊಂಡರು.
ಮೊನ್ನೆ ಮೊನ್ನೆ ತಾನೇ ಮಗಳನ್ನ ನಿಖಿಲ್‌ಗೆ ಕೊಟ್ಟು ಮದ್ವೆ ಮಾಡಿಸೋದಕ್ಕೆ ಎರಡು ಕಡೆ ಒಪ್ಪಿಗೆಯಾಗಿದೆ.
ಅದೂ ಅಲ್ದೆ ಮಗಳ ಕೈಯಿಂದ ಇನ್ನೆಂದಿಗೂ ಅಭಿಮನ್ಯುವಿನೊಂದಿಗೆ ಯಾವುದೇ ಸಂಬಂಧ ಇಟ್ಟುಕೊಳ್ಳುವುದಿಲ್ಲವೆಂದು ದೇವರ ಮುಂದೆ ಪ್ರಮಾಣ ಮಾಡಿಸಿಯಾಗಿದೆ.
ಒಂದ್ವೇಳೆ ಮಗಳನ್ನ ಅಭಿಮನ್ಯುವಿಗೆ ನಾವೇ ಕೊಟ್ಟು ಮದುವೆ ಮಾಡಿಸಿದರೂ ಕೂಡ ಆಕೆಯ ಬದುಕು ನೆಮ್ಮದಿಯಾಗಿ ಇರೋದಕ್ಕೆ ಸಾಧ್ಯವಿಲ್ಲ.
ದೇವರ ಮುಂದೆ ಮಾಡಿದ ಪ್ರಮಾಣ ಉಲ್ಲಂಘಿಸೋದು ಸರಿಯಲ್ಲ.
ಒಂದ್ವೇಳೆ ಉಲ್ಲಂಘನೆ ಮಾಡಿದರೆ ಅವರ ಬದುಕು ನೆಮ್ಮದಿಯಾಗಿ ಇರೋದಿಲ್ಲ ಎಂದು ತಿಳಿದು ತೀವ್ರ ಆತಂಕಕ್ಕೆ ಒಳಗಾಗಿ ರಾಜಶೇಖರ್ ಕಡೆಗೆ ದೃಷ್ಟಿಹಾಯಿಸಿ ನಿಮ್ಗೇನು ಹುಚ್ಚು ಹಿಡ್ಕೊಂಡುಂಟಾ?
ಮಗಳಿಗೆ ಮನಸ್ಸಿಗೆ ಬಂದಂಗೆ ಹೊಡ್ದು ಅವನ ಮಾತು ಬಿಡು ಅಂಥ ಹೇಳಿ ಅವರಿಬ್ಬರನ್ನ ದೂರ ಮಾಡಿ ಇದೀಗ ಪುನಃ ಒಂದು ಮಾಡ್ಲಿಕ್ಕೆ ನೋಡ್ತಾ ಇದ್ದೀರಲ್ಲ?
ಮಗಳ ಮನಸ್ಸು ಏನು ಆಟದ ಮೈದಾನ ಅಂದ್ಕೊಂಡಿದ್ದೀರ?
ಮಗಳು ಈಗ ಎಲ್ಲಾ ಮರೆತು ಹಾಯಾಗಿದ್ದಾಳೆ.
ನಂದಕುಮಾರ್ ಮಗನಿಗೆ ಮಗಳನ್ನು ಕೊಟ್ಟು ಮದ್ವೆ ಮಾಡಿಕೊಡ್ತೇವೆ ಅಂಥ ಮಾತುಬೇರೆ ಕೊಟ್ಟಾಗಿದೆ.
ಅದ್ಯಾವುದರ ಬಗ್ಗೆನೂ ನೀವು ಯೋಚನೆ ಮಾಡದೆ ಮನಸ್ಸಿಗೆ ತೋಚಿದ ಹಾಗೆ ಮಾತಾಡ್ತಾ ಇದ್ದೀರಲ್ಲ?
ನನ್ಗಂತೂ ಇದು ಸರಿ ಕಾಣಿಸ್ತಾ ಇಲ್ಲ ಎಂದು ಗಂಡನ ಕೋರಿಕೆಯನ್ನು ಸಾರಾಸಗಟಾಗಿ ತಿರಸ್ಕರಿಸಿದರು.
ನನ್ಗೂ ಕೂಡ ಮೊದ್ಲು ಹಾಗೆ ಅನ್ನಿಸಿತು.
ಆದರೆ, ಏನ್ಮಾಡೋದು ಮಗಳು ಬದಲಾಗೋದಿಲ್ಲ ಅಂಥ ಗೊತ್ತಾದ ಮೇಲೆ ಇಂತಹ ಒಂದು ತೀರ್ಮಾನ ಕೈಗೊಳ್ಳುವುದು ಅನಿವಾರ್ಯವಾಯಿತು.
ಅವರಿಬ್ಬರಿಗೆ ದೂರ ಇದ್ದು ಬದುಕುವ ಶಕ್ತಿ ಇಲ್ಲ.
ಮನೆಯಲ್ಲಿ ದೇವರ ಮುಂದೆ ನಿಂತು ಅಭಿಮನ್ಯುವನ್ನು ಮರೆತು ಬಿಡ್ತೇನೆ ಅಂಥ ಪ್ರತಿಜ್ಞೆ ಮಾಡಿದವಳು ನಿನ್ನೆತಾನೇ ಊಟಿಗೆ ಅಭಿಮನ್ಯು ಜೊತೆ ಟೂರ್ ಹೋಗಿ ಬಂದಿದ್ದಾಳೆ.
ಅಷ್ಟೊಂದು ಮುಂದುವರೆದು ಬಿಟ್ಟಿದ್ದಾಳೆ.
ಮಗಳು ಇನ್ನು ನಮ್ಮ ಕೈಗೆ ಸಿಗುವ ಲಕ್ಷಣ ಕಾಣ್ತಾ ಇಲ್ಲ.
ಅವಳು ಇಷ್ಟಪಟ್ಟವನೊಂದಿಗೆ ಮದ್ವೆ ಮಾಡಿ ಮುಗಿಸಿ ಬಿಡುವ.
ಅಭಿಮನ್ಯುವಿನಲ್ಲಿ ಬಡತನ ಇರ್ಬೊಹುದು.
ಆದರೆ, ಒಳ್ಳೆಯ ಗುಣಗಳಿವೆ ಅಷ್ಟು ಸಾಕು.
ಮದ್ವೆಯಾದ ನಂತರ ಅವನಿಗೆ ನಾವು ಒಂದಷ್ಟು ಆರ್ಥಿಕ ನೆರವು ನೀಡಿದರೆ ಆಯ್ತು.
ಇಬ್ಬರು ಸುಖವಾಗಿ ಬದುಕು ನಡೆಸ್ತಾರೆ.
ತಾನು ರೂಪಿಸಿದ ಕಾಯತಂತ್ರದ ಬಗ್ಗೆ ಲೀಲಾವತಿಗೆ ಯಾವುದೇ ರೀತಿಯಲ್ಲಿಯೂ ಸಂಶಯಬಾರದಿರಲಿ ಎಂದು ಮಗ ನಟಿಸಿದ ರೀತಿಯಲ್ಲಿಯೇ ಯಶಸ್ವಿಯಾಗಿ ನಟಿಸಿದರು.
ಅದೇನು ಮಾಡ್ಬೇಕೂಂತ ಇದ್ದೀರೋ ಮಾಡಿ.
ಆದರೆ, ನನ್ನ ಏನು ಕೇಳೋದಕ್ಕೆ ಬರ್ಬೇಡಿ.
ನನ್ಗೆ ಮಗಳ ಭವಿಷ್ಯ ಮುಖ್ಯ.
ಅವಳು ಚೆನ್ನಾಗಿರಬೇಕಷ್ಟೆ.
ಅವಳ ಒಳಿತಿಗೆ ಕೈಗೊಳ್ಳುವ ಯಾವುದೇ ತೀರ್ಮಾನಕ್ಕೂ ತಾನು ಬದ್ಧ.
ಆದರೆ, ನಂದಕುಮಾರ್‌ಗೆ ಈ ವಿಚಾರ ಹೇಗೆ ಹೇಳ್ಬೇಕೂಂತ ತೋಚುತ್ತಿಲ್ಲ ಕಳವಳ ತೋಡಿಕೊಂಡರು ಲೀಲಾವತಿ.
ನೀನ್ಯಾಕೆ ಅದರ ಬಗ್ಗೆ ಚಿಂತೆ ಮಾಡ್ಕೊತ್ತಿಯ?
ಅಷ್ಟಕ್ಕೂ ನಂದಕುಮಾರ್ ಮಗನಿಗೆ ನಮ್ಮ ಮಗಳನ್ನು ಕೊಟ್ಟು ಮದ್ವೆ ಮಾಡ್ಬೇಕೂಂತ ಏನಿದೆ?
ಅವನಿಗೆ ಎಲ್ಲಾ ವಿಚಾರ ನಾನೇ ಹೇಳ್ತೇನೆ.
ಅವನು ಒಪ್ಪಿಕೊಳ್ಳದೆ ಹೋದ್ರೂ ಕೂಡ ನನ್ಗೇನು ಚಿಂತೆ ಇಲ್ಲ.
ನನ್ನ ಮಗಳ ಭವಿಷ್ಯ ನನ್ಗೆ ಮುಖ್ಯ ಅಷ್ಟೆ ಒಳ್ಳೆಯ ದಿನ ನೋಡಿ ಮಗಳ ಮದುವೆ ಮಾಡಿ ಮುಗಿಸಬೇಕು ಅಂದರು.
ಮಗಳೇ…, ಅಂತಿಮವಾಗಿ ನಿಮ್ಮಿಬ್ಬರ ಪ್ರೀತಿಯೇ ಗೆದ್ದಿದೆ.
ನಿಮ್ಮಿಬ್ಬರ ಪ್ರೀತಿಯ ಎದುರು ನಮ್ಮ ಹಟ ಸಾಧನೆ ಸೋತುಹೋಗಿದೆ.
ನಿಮ್ಮಿಬ್ಬರ ಪ್ರೀತಿಯನ್ನು ವಿವಾಹ ಬಂಧನಕ್ಕೆ ಒಳಪಡಿಸಬೇಕೂಂತ ನಾವೆಲ್ಲರು ಸೇರಿ ತೀರ್ಮಾನ ಕೈಗೊಂಡಿದ್ದೇವೆ ಎಂದು ಮಗಳನ್ನು ನಂಬಿಸಿ ಮನೆಗೆ ಕರೆತರಬೇಕೆಂದು ನಿರ್ಧರಿಸಿದ ರಾಜಶೇಖರ್ ಮೈಸೂರಿನ ಕಡೆಗೆ ಪಯಣ ಬೆಳೆಸಿದರು.
ಜೊತೆಗೆ ಲೀಲಾವತಿ ಕೂಡ ಇದ್ದರು.
ಅಂದು ಎರಡನೇ ಶನಿವಾರವಾಗಿದ್ದರಿಂದ ಅಕ್ಷರಳಿಗೆ ಶನಿವಾರ, ಭಾನುವಾರ ಎರಡು ದಿನ ರಜೆ ಇತ್ತು.
ಎರಡು ದಿನ ಸಾಕು ಮಗಳ ಮನಗೆಲ್ಲೋದಕ್ಕೆ ಅಂದುಕೊಂಡ ರಾಜಶೇಖರ್ ತಾನು ಚಲಿಸುತ್ತಿದ್ದ ಕಾರನ್ನು ಹಾಸ್ಟೇಲ್ ಮುಂದೆ ತಂದು ನಿಲ್ಲಿಸಿ ಒಳಗೆ ತೆರಳಿದರು.
ಮಗಳನ್ನು ಕಂಡೊಂಡನೆ ರಾಜಶೇಖರ್ ತಬ್ಬಿಕೊಂಡು ಹೇಗಿದ್ದೀಯ ಮಗಳೇ ಎಂದು ಆತ್ಮೀಯವಾಗಿ ಕೇಳಿದರು.
ಚೆನ್ನಾಗಿದ್ದೀನಿ ಅಪ್ಪ, ನೀವೇಗಿದ್ದೀರಾ?
ಆಕೆಯ ಪ್ರಶ್ನೆಯಲ್ಲಿ ಆತ್ಮೀಯತೆ ಇರಲಿಲ್ಲ.
ಅಪ್ಪನ ಪ್ರಶ್ನೆಗೆ ಪ್ರತಿಯಾಗಿ ಏನಾದರು ಹೇಳಬೇಕಲ್ಲ ಎಂದು ನೀವೇಗಿದ್ದೀರ?
ಎಂದು ಕೇಳಿ ಸುಮ್ಮನಾದಳು.
ಅಷ್ಟಕ್ಕೂ ಆಕೆಗೆ ಅಪ್ಪನಿಂದ ಉತ್ತರವೇನು ಬೇಕಾಗಿರಲಿಲ್ಲ.
ನನ್ಗೇನು, ಯಾವತ್ತೂ ಚೆನ್ನಾಗಿಯೇ ಇರ್ತೇನೆ.
ಬೆಂಗಳೂರಿನಿಂದ ನಿನ್ನಣ್ಣ ಬಂದಿದ್ದಾನೆ, ಮನೆಯಲ್ಲಿದ್ದಾನೆ.
ಮನೆಯಲ್ಲಿ ನಿನ್ಗೊಂದು ಸಂತೋಷದ ವಿಷಯ ಕಾದಿದೆ.
ಅದನ್ನ ಇಲ್ಲಿ ಮಾತ್ರ ಹೇಳೋದಿಲ್ಲ.
ಆ ಸಂತೋಷದ ವಿಷಯ ನಿನ್ನ ಕಿವಿಗೆ ಬಿದ್ದೊಡನೆ ಸ್ವರ್ಗದಲ್ಲಿ ವಿಹರಿಸಿದಷ್ಟು ಸಂತೋಷವಾಗುತ್ತೆ ನಿನ್ಗೆ ಅಂದರು ರಾಜಶೇಖರ್.
ಅಂತಹ ಸಂತೋಷದ ವಿಚಾರ ಏನಿದೆ ಮನೆಯಲ್ಲಿ?
ಕುತೂಹಲದಿಂದ ಕೇಳಿದಳು.
ಜೊತೆಗೆ ಮನದೊಳಗೆ ಆತಂಕ ಕೂಡ ಕವಿದುಕೊಳ್ಳಲು ಪ್ರಾರಂಭಿಸಿತು.
ಇಲ್ಲಿಂದ ಪುಸಲಾಯಿಸಿ ಮನೆಗೆ ಕರೆದೊಯ್ದು ಮತ್ತೆ ನನ್ನ ಜೀವ ತೆಗೆಯುತ್ತಾರೋ ಏನೋ?
ಒಂದು ವೇಳೆ ನಾನು ಅಭಿಮನ್ಯುವಿನೊಂದಿಗೆ ಊಟಿಗೆ ಹೋದ ವಿಚಾರವೇನಾದರೂ ಮನೆಗೆ ಗೊತ್ತಾಯ್ತಾ?
ಎಂದು ಕಳವಳಗೊಂಡಳು.
ಏನು ಯೋಚ್ನೆ ಮಾಡ್ತಾ ಇದ್ದೀಯ?
ಬೇಗ ರೆಡಿಯಾಗು, ಹೊರಡೋಣ ಲೀಲಾವತಿ ಆತುರ ತೋರಿದರು.
ಆಯ್ತು ಬರ್ತೇನೆ ಅಂದ ಅಕ್ಷರ ರೂಂಗೆ ತೆರಳಿ ಬಟ್ಟೆ ಬದಲಾಯಿಸಿಕೊಂಡು ಹೊರಟು ಬಂದಳು.
ಮನೆಗೆ ಬಂದೊಡನೆ ಆಕೆಯನ್ನು ತುಂಬಾ ಪ್ರೀತಿ ವಾತ್ಸಲ್ಯದಿಂದ ನೋಡಿಕೊಂಡರು.
ಅಪ್ಪಿ, ತಪ್ಪಿಯೂ ಒಂದು ಬೈಗುಳ ಆಕೆ ಕೇಳಲಿಲ್ಲ.
ಮನೆಯಲ್ಲಿ ಮತ್ತೆ ನಗು, ಸಂಭ್ರಮ ತುಂಬಿಕೊಂಡಿತ್ತು.
ಮಗಳ ಬಳಿ ಬಂದು ಕುಳಿತುಕೊಂಡ ರಾಜಶೇಖರ್ ಏನಮ್ಮ, ಊಟಿ ಟೂರ್ ಹೇಗಿತ್ತು?
ಎಂದು ಆತ್ಮೀಯವಾಗಿ ಕೇಳಿದರು.
ಅಕ್ಷರಳಿಗೆ ಆ ಪ್ರಶ್ನೆ ಕೇಳಿದೊಡನೆ ಆಕಾಶವಾವೇ ಕಳಚಿ ಬಿದ್ದ ಅನುಭವವಾಯಿತು.
ಇವತ್ತು ನನ್ನ ತಿಥಿ ಮಾಡದೆ ಬಿಡೋದಿಲ್ಲ.
ಅದ್ಕೋಸ್ಕರನೇ ಕರ್ಕೊಂಡು ಬಂದಿದ್ದಾರೆಂದು ತಿಳಿದು ತರಗುಟ್ಟಿಹೋದಳು.
ಏನು ಊಟಿನಾ…?
ಏನೂ ಗೊತ್ತಿಲ್ಲದವಳಂತೆ ನಟಿಸಿದಳು.
ಅಪ್ಪನ ಮುಂದೆನೇ ಸುಳ್ಳು ಹೇಳ್ತಾ ಇದ್ದೀಯ!?
ನೀನು ಅಭಿಮನ್ಯು ಜೊತೆ ಊಟಿಗೆ ಹೋಗಿ ಬಂದ ವಿಚಾರ ಎಲ್ಲಾ ನನ್ಗೆ ಗೊತ್ತು.
ನಿನ್ಗೆ ಅಭಿಮನ್ಯುವನ್ನು ಮರೆಯೋ ಶಕ್ತಿ ಇಲ್ಲ ಅಂಥ ನನ್ಗೆ ಅನ್ನಿಸ್ತಾ ಇದೆ.
ಅದಕೋಸ್ಕರ ನಾವೆಲ್ಲ ಒಂದು ತೀರ್ಮಾನಕ್ಕೆ ಬಂದು ಬಿಟ್ಟಿದ್ದೇವೆ.
ಅದು ನಿನ್ನ-ಅಭಿಮನ್ಯುವಿನ ಮದ್ವೆ.
ಈಗ ಸಂತೋಷನಾ?
ಮುಗುಳ್ನಗೆ ಬೀರುತ್ತಾ ಕೇಳಿದರು.
ಏನು ಹೇಳಬೇಕೆಂದು ಆಕೆಗೆ ತೋಚಲಿಲ್ಲ.
ಒಂದೆರಡು ಕ್ಷಣ ಹಾಗೆ ಕಲ್ಲಾಗಿ ಹೋದಳು.
ಅಪ್ಪ ಹೇಳುತ್ತಿರುವುದು ಸತ್ಯನೋ ಅಥವಾ ಸುಳ್ಳೋ ಒಂದೂ ತಿಳಿಯದಾಯಿತು.
ಅಪ್ಪ ತನ್ನಿಂದ ಎಲ್ಲಾ ಗುಟ್ಟು ತಿಳಿದುಕೊಳ್ಳಲು ಆಡುತ್ತಿರುವ ನಾಟಕ ಇರಬಹುದೆಂದು ಅಂಜಿ ಊಟಿ ಪ್ರವಾಸದ ವಿಚಾರ ಒಪ್ಪಿಕೊಳ್ಳಲಿಲ್ಲ.
ನಾನು ಯಾರ ಜೊತೆನೂ ಟೂರ್ ಹೋಗಿಲ್ಲ.
ಸುಮ್ನೆ ಕಲ್ಪನೆ ಮಾಡ್ಕೊಂಡು ಏನೆಲ್ಲ ಮಾತಾಡ್ಬೇಡಿ.
ನಾನು ಎಲ್ಲ ಮರೆತು ನಿಖಿಲ್‌ನೊಂದಿಗೆ ಮದ್ವೆಯಾಗೋದಕ್ಕೆ ತಯಾರಾಗಿದ್ದಾನೆ.
ಪುನಃ ನನ್ನ ಮನಸ್ಸು ಕೆಡಿಸ್ಬೇಡಿ ಮಗಳು ಎಷ್ಟೊಂದು ಚೆಂದವಾಗಿ ಅಭಿನಯಿಸಲು ಕಲಿತುಕೊಂಡಿದ್ದಾಳೆ ಅಂದುಕೊಂಡರು ರಾಜಶೇಖರ್.
ಹಿಡಿದು ನಾಲ್ಕು ಬಾರಿಸುವಷ್ಟು ಸಿಟ್ಟು ಬಂತಾದರೂ ಸಹಿಸಿಕೊಂಡರು.
ಈಗ ಕಾರ್ಯಯೋಜನೆ ಬದಲಾಗಿದೆ.
ಈಗ ಕೋಪ ತೋರ್ಪಡಿಸಿದರೆ ಯೋಜನೆ ಎಲ್ಲ ತಲೆಕೆಳಗಾಗುತ್ತದೆ ಎಂದು ತಿಳಿದು ಕೋಪವನ್ನೆಲ್ಲ ಅದುಮಿಟ್ಟು ಮಗಳನ್ನು ಮೆಚ್ಚಿಸುವ ಕಾರ್ಯಕ್ಕೆ ಮುಂದಾದರು.
ಅಕ್ಷರ, ಕೋಪ ಮಾಡ್ಕೋ ಬೇಡ.
ನಿನ್ಗೆ ನನ್ನ ಮಾತಿನಲ್ಲಿ ಇನ್ನೂ ನಂಬಿಕೆ ಬಂದಿಲ್ಲ ಅಂತ ಕಾಣುತ್ತೆ.
ಇದಕ್ಕೆಲ್ಲ ಪ್ರೀತಮ್ ಕಾರಣ.
ಅವನೇ ಮನೆಗೆ ಬಂದು ನಮ್ಮಿಬ್ಬರನ್ನು ಮನವೊಲಿಸಿ ಅಭಿಮನ್ಯುವಿನೊಂದಿಗೆ ನಿನ್ನ ಮದ್ವೆ ನಡೆಸೋದಕ್ಕೆ ಮುಂದೆ ನಿಂತಿದ್ದಾನೆ.
ನಿನ್ನ ಸಂತೋಷನೇ ನಮ್ಮ ಸಂತೋಷ.
ಇದುವರೆಗೆ ನಡೆದ ಘಟನೆಗಳನ್ನೆಲ್ಲ ಒಂದು ಕೆಟ್ಟ ಕನಸು ಅಂತ ತಿಳ್ಕೊಂಡು ಮರೆತು ಬಿಡು.
ಇನ್ನು ಮುಂದೆ ನೀನು ಅಭಿಮನ್ಯುವಿನೊಂದಿಗೆ ಹಾಯಾಗಿರ್ಬೊಹುದು.
ತುಂಬಾ ಸೌಮ್ಯವಾಗಿ ತಮ್ಮ ಮಾತು ಮುಗಿಸಿದರು.
ಅಪ್ಪ ಕೈಗೊಂಡ ನಿರ್ಧಾರ ಕೇಳಿ ಅಕ್ಷರ ನಾಚಿನೀರಾಗಿ ಥ್ಯಾಂಕ್ಯೂ ಅಪ್ಪ ಎಂದು ಹೇಳಿ ಬೆಡ್‌ರೂಂ ಕಡೆಗೆ ಓಡಿದಳು.
ಅವಳಿಗಾದ ಸಂತೋಷಕ್ಕೆ ಎಣೆಯೇ ಇರಲಿಲ್ಲ.
ಬೆಡ್‌ರೂಂನೊಳಗೆ ಕುಣಿದು ಕುಪ್ಪಳಿಸಿದಳು.
ಅಭಿಮನ್ಯು ಏನಾದರೂ ಬಳಿ ಇದ್ದಿದ್ದರೆ ಬಾಚಿ ತಬ್ಬಿ ಮುದ್ದಾಡಿ ಬಿಡ್ಬೊಹುದಿತ್ತು ಅಂದುಕೊಂಡಳು.
‘ಅಷ್ಟಕ್ಕೂ ಅಪ್ಪ ಇಷ್ಟೊಂದು ಬೇಗ ಮನಸ್ಸು ಬದಲಾಯಿಸಿಕೊಳ್ಳೋದಕ್ಕೆ ಕಾರಣವಾದರೂ ಏನು?
ನಾನು ಎಷ್ಟು ಗೋಗರೆದುಕೊಂಡರೂ ಕೇಳಲಿಲ್ಲ.
ಇದೀಗ ಏಕಾ‌ಏಕಿ ಮದುವೆ ಮಾಡಿಸ್ತೇನೆ ಅಂತಿದ್ದಾರಲ್ಲ?
ಏತಕಾಗಿ ಮನಸ್ಸು ಬದಲಾಯಿಸಿದರು?
ಗೊಂದಲದಲ್ಲಿ ಮುಳುಗಿದಳು.
ಅಪ್ಪ ಮನಸ್ಸು ಬದಲಾಯಿಸಿದ ವಿಚಾರ ನನ್ಗೇಕೆ?
ನನ್ಗೆ ಅಭಿಮನ್ಯು ಸಿಕ್ಕಿದನಲ್ಲ ಅಷ್ಟೇ ಸಾಕು ಅಂದುಕೊಂಡಳು.
ಮಗಳ ಮೊಗದಲ್ಲಿ ಮತ್ತೆ ನಗುಕಂಡು ಲೀಲಾವತಿಗೆ ತುಂಬಾ ಸಂತೋಷವಾಯಿತು.
ಮುಂದೆ ನಡೆಯುವ ದೊಡ್ಡ ದುರಂತದ ಅರಿವು ಮಾತ್ರ ಆಕೆಗೆ ಇರಲಿಲ್ಲ.
ಮನೆಯಲ್ಲಿ ಮತ್ತೆ ಸಂಭ್ರಮ ತುಂಬಿಕೊಂಡ ಕಾರಣ ಲೀಲಾವತಿ ಲವಲವಿಕೆಯಿಂದ ಮನೆ ತುಂಬ ಓಡಾಡುತ್ತಿದ್ದರುಈ ಸಂತಸದ ಕ್ಷಣವನ್ನು ಅಭಿಮನ್ಯು ಕೂಡ ನಮ್ಮೊಂದಿಗೆ ಹಂಚಿಕೊಳ್ಳಲಿ.
ಅವನನ್ನ ಮನೆಗೆ ಬರ ಮಾಡಿಕೊಳ್ಳುವ.
ವಿಷಯ ಎಲ್ಲಾ ಗೊತ್ತಾದ್ರೆ ಅವನೂ ಕೂಡ ಸಂತೋಷ ಪಡ್ತಾನೆ.
ಅಭಿಮನ್ಯುವನ್ನು ಮನೆಗೆ ಬರೋದಕ್ಕೆ ಹೇಳು ಎಂದು ಅಕ್ಷರ ಬಳಿ ಕೇಳಿಕೊಂಡರು ರಾಜಶೇಖರ್.
ಆ ಒಂದು ಮಾತಿಗೋಸ್ಕರ ಅಕ್ಷರ ಅಷ್ಟು ಹೊತ್ತು ಕಾಯುತ್ತಿದ್ದಳು.
ಅಭಿಮನ್ಯುವಿಗೆ ವಿಷಯ ತಿಳಿಸು ಎಂಬ ಮಾತು ಕೇಳಿದೊಡನೆ ಅಭಿಮನ್ಯುವನ್ನು ಮನೆಗೆ ಕರ್ಕೊಂಡು ಬರ್ತೇನೆ ಎಂದು ಹೊರಟು ನಿಂತ ಮಗಳನ್ನು ತಡೆದು ನಿಲ್ಲಿಸಿದ ರಾಜಶೇಖರ್, ಯಾಕೆ ಅಷ್ಟೊಂದು ದೂರ ಹೋಗ್ತಾ ಇದ್ದೀಯ.
ಫೋನ್ ಮಾಡಿದ್ರೆ ಸಾಕು ಅವನೇ ಇಲ್ಲಿಗೆ ಬರ್ತಾನೆ ಅಂದರು.
ಇಷ್ಟೊಂದು ಸಂತೋಷದ ವಿಚಾರವನ್ನ ಫೋನಲ್ಲಿ ಹೇಳೋದು ಸರಿಯಲ್ಲ.
ಅರ್ಧಗಂಟೆಯೊಳಗೆ ಹೋಗಿ ಕರ್ಕೊಂಡು ಬಂದು ಬಿಡ್ತೇನೆ.
ನೀವು ಅಭಿಮನ್ಯುವನ್ನು ಸ್ವಾಗತ ಮಾಡೋದಕ್ಕೆ ತಯಾರಾಗಿರಿ ಎಂದು ಅಪ್ಪನ ಉತ್ತರಕ್ಕೂ ಕಾಯದೆ ಕಾರ್‌ಸ್ಟಾರ್ಟ್ ಮಾಡಿ ಹೊರಟು ಬಿಟ್ಟಳು.
ಅಕ್ಷರ ಕಾರಲ್ಲಿ ಬಂದದ್ದನ್ನು ಕಂಡು ಅಭಿಮನ್ಯುವಿಗೆ ತುಂಬಾ ಆಶ್ಚರ್ಯವಾಯಿತು.
ಆಕೆ ತುಂಬಾ ಸಂತೋಷದಲ್ಲಿರುವಾಗ ಮಾತ್ರ ಕಾರು ಬಳಕೆ ಮಾಡುತ್ತಾಳೆ.
ಇಲ್ಲವಾದರೆ ಕಾಲ್ನಡಿಗೆಯೇ ಆಕೆಗೆ ಪ್ರೀತಿ.
ಒಟ್ಟಿನಲ್ಲಿ ಅಕ್ಷರ ತುಂಬಾ ಸಂತೋಷವಾಗಿದ್ದಾಳೆ ಅಂದುಕೊಂಡ ಅಭಿಮನ್ಯುವಿನ ಮನದೊಳಗೆ ಸಂಭ್ರಮ ಮನೆಮಾಡಿಕೊಂಡಿತು.
ಕಾರಿಳಿದು ಬಂದವಳೇ ಅಭಿಮನ್ಯುವನ್ನು ಕಚೇರಿಯೊಳಗೆ ಬಾಚಿ ತಬ್ಬಿಕೊಂಡು ಅಭಿ, ನಿನ್ಗೊಂದು ಸಂತೋಷದ ವಿಷಯ ಇದೆ ಅಂದಳು.
ನೀನು ಕಾರಲ್ಲಿ ಬರೋದನ್ನ ನೋಡಿ ಯಾವುದೋ ಸಂತೋಷದ ವಿಚಾರ ಇದೆ ಅಂತ ತಿಳ್ಕೊಂಡೆ.
ಅಷ್ಟೊಂದು ಸಂತೋಷದ ವಿಚಾರ ಏನು?
ಕುತೂಹಲದಿಂದ ಕೇಳಿದ.
ಸಂತೋಷದ ವಿಚಾರ ಅಷ್ಟಿಷ್ಟಲ್ಲ.
ಬೆಟ್ಟದಷ್ಟು ದೊಡ್ಡದು.
ಮನೆಯಲ್ಲಿ ನಮ್ಮಿಬ್ಬರ ಮದ್ವೆಗೆ ಗ್ರೀನ್‌ಸಿಗ್ನಲ್ ಸಿಕ್ಕಾಯ್ತು.
ಇನ್ನು ಮದ್ವೆಯಾಗೋದೊಂದೇ ಬಾಕಿ.
ಮದ್ವೆ ವಿಚಾರ ಮಾತಾಡೋದಕ್ಕೆ ಅಪ್ಪ ನಿನ್ನ ಮನೆಗೆ ಬರೋಕ್ಕೆ ಹೇಳಿದ್ದಾರೆ.
ನಡಿ ಬೇಗ ಹೊರಡುವ ಅಂದ ಅಕ್ಷರ ಆತುರದಿಂದ ಅಭಿಮನ್ಯುವಿನ ಕೈ ಹಿಡಿದು ಕರೆದೊಯ್ಯಲು ಯತ್ನಿಸಿದಾಗ ಕೈ ಬಿಡಿಸಿಕೊಂಡ ಅಭಿಮನ್ಯು ನಿಮ್ಮಪ್ಪನ ಮಾತಿನ ಮೇಲೆ ನನ್ಗೆ ನಂಬಿಕೆ ಇಲ್ಲ.
ಇದು ಕೂಡ ಅವರ ನಾಟಕದ ಮತ್ತೊಂದು ಭಾಗವಾಗಿರಬೇಕು.
ಈಗಾಗ್ಲೇ ನಾಟಕದ ಒಂದನೇ ಭಾಗ ಮುಗಿಸಿದ್ದಾರೆ.
ಇದು ಎರಡನೆಯ ಭಾಗ ಅಷ್ಟೆ ಕೋಪದಿಂದ ಹೇಳಿದ.
ಅಭಿ, ಇಂಥಹ ಸಮಯದಲ್ಲಿ ಹೀಗೆಲ್ಲ ಮಾತಾಡೋದು ಸರಿಯಲ್ಲ.
ಲೈಫಲ್ಲಿ ಇಂತಹ ಅವಕಾಶ ಯಾವತ್ತೂ ಸಿಗೋದಿಲ್ಲ.
ದಯವಿಟ್ಟು ಇಲ್ಲ ಅನ್ಬೇಡ.
ನೀನು ಬರಲೇಬೇಕು.
ಬೇಕಾದ್ರೆ ನಿನ್ನ ಕಾಲು ಹಿಡ್ಕೋತ್ತಿನಿ ಎಂದು ಕಾಲಿಗೆ ಬಿದ್ದು ಬೇಡಿಕೊಳ್ಳಲು ಮುಂದಾದ ಅಕ್ಷರಳನ್ನು ಮೇಲೆತ್ತಿದ ಅಭಿಮನ್ಯು ಏನಾಗಿದೆ ನಿನ್ಗೆ, ಹುಚ್ಚು ಹಿಡ್ಕೊಂಡುಂಟಾ?
ಇಷ್ಟೊಂದು ಸಣ್ಣ ವಿಷಯಕ್ಕೆ ಕಾಲು ಹಿಡ್ಕೊಂಡು ಗೋಗರಿಯುವ ಅವಶ್ಯಕತೆ ಉಂಟಾ?
ನಡಿ ಹೋಗುವ ಎಂದು ಕಾರು ಏರಿ ಕುಳಿತ.
ಕಾರು ಕಾಫಿ ಎಸ್ಟೇಟ್ ಒಳಗೆ ಸಾಗುತ್ತಾ ಮನೆಯ ಎದುರು ಬಂದು ನಿಂತಿತು.
ಅಕ್ಷರ ಕಾರು ನಿಲ್ಲಿಸಿದವಳೇ ಮನೆ ಒಳಗೆ ಓಡಿ ಹೋಗಿ ಅಭಿಮನ್ಯು ಬಂದಿರುವ ವಿಚಾರವನ್ನು ಎಲ್ಲರಿಗೂ ತಿಳಿಸಿದಳು.
ಮನೆಯ ಹೊಸ್ತಿಲ ಬಳಿ ಬಂದು ನಿಂತಿದ್ದ ಅಭಿಮನ್ಯುವನ್ನು ರಾಜಶೇಖರ್ ಮನೆಯೊಳಗೆ ಕರೆದೊಯ್ದು ಕೂರಿಸಿದರು.
ಇನ್ನು ಮುಂದೆ ಈ ಮನೆ ನಿನ್ನ ಮನೆ ಇದ್ದಂತೆ.
ಯಾವಾಗ ಬೇಕಾದ್ರೂ ಬರ್ಬೊಹುದು.
ಇಷ್ಟು ದಿನ ಕೆಟ್ಟ ಘಳಿಗೆಯಲ್ಲಿ ಏನೆಲ್ಲ ನಡೆದು ಹೋಯ್ತು.
ಈ ಕ್ಷಣದಿಂದ ನಿನ್ಗೆ ಶುಭ ಘಳಿಗೆ ಪ್ರಾರಂಭವಾಗಿದೆ.
ಇನ್ನು ಮುಂದೆ ನಿನ್ನ ಬದುಕು ಮತ್ತಷ್ಟು ಸುಂದರವಾಗುತ್ತೆ.
ಇಷ್ಟು ದಿನ ಅಕ್ಷರ ನಿನ್ನೊಂದಿಗೆ ಇದ್ದಳು.
ಇನ್ನು ನಾವೂ ಕೂಡ ಜೊತೆಗಿರ್ತೇವೆ.
ನೀನೇನು ಭಯ ಪಡ್ಬೇಡ.
 ಮುಗ್ಧ್ದ ವ್ಯಕ್ತಿಯಂತೆ ನಟಿಸಿದರು ರಾಜಶೇಖರ್.
ಅಭಿಮನ್ಯುವಿಗೆ ಏನು ಮಾತಾಡಬೇಕೆಂದು ತೋಚದೆ ತಲೆತಗ್ಗಿಸಿದ.
ದೂರದಲ್ಲಿ ಅಮ್ಮನ ಸೆರಗಿನ ಹಿಂದೆ ಅಡಗಿ ನಿಂತಿದ್ದ ಅಕ್ಷರ ಅಭಿಮನ್ಯುವನ್ನು ನೋಡುತ್ತಾ ಮುಂದಿನ ವೈವಾಹಿಕ ಜೀವನದ ಬಗ್ಗೆ ಸುಂದರವಾದ ಕನಸುಗಳನ್ನು ಕಾಣತೊಡಗಿದಳು.
ಒಂದೆರಡು ತಿಂಗಳು ಕಳೆದ ಬಳಿಕ ನಿಶ್ಚಿತಾರ್ಥ ಇಟ್ಟುಕೊಳ್ಳುವ.
ಏನಂತಿಯ ಅಭಿಮನ್ಯು?
ಕೇಳಿದರು ರಾಜಶೇಖರ್.
ಆಯ್ತು, ನೀವೇನಂತಿರೋ ಹಾಗೆ ಅಭಿಮನ್ಯು ತಗ್ಗಿಸಿದ ತಲೆ ಮೇಲೆತ್ತದೆ ವಿನಯದಿಂದ ಹೇಳಿದ.
ಲೀಲಾವತಿ…, ಊಟ ರೆಡಿಯಾಗಿದೆಯಾ?
ಅಡುಗೆ ಮನೆಯೊಳಗೆ ತೆರಳಿದ್ದ ಲೀಲಾವತಿಯನ್ನು ಕೂಗಿ ಕೇಳಿದಾಗ ಗಂಡನ ಬಳಿಗೆ ಬಿರುಸಿನ ನಡಿಗೆ ಹಾಕುತ್ತಾ ಬಂದ ಲೀಲಾವತಿ ಊಟ ರೆಡಿಯಾಗಿದೆ.
ಎಲ್ರೂ ಬನ್ನಿ ಒಟ್ಟಿಗೆ ಕೂತು ಊಟ ಮಾಡುವ ಅಂದರು.
ಅಕ್ಷರ ಅಭಿಮನ್ಯುವನ್ನು ಕುಳಿತಲ್ಲಿಂದ ಎಬ್ಬಿಸಿ ಡೈನಿಂಗ್‌ಹಾಲ್ ಕಡೆಗೆ ಕರೆದೊಯ್ದಳು.
ಇಬ್ಬರು ಒಟ್ಟಿಗೆ ಕೂತು ಊಟ ಮಾಡಲು ತೊಡಗಿದರು.
ಎಲ್ಲರೂ ಊಟದಲ್ಲಿ ತಲ್ಲೀನರಾಗಿದ್ದರು.
ಆದರೆ, ರಾಜಶೇಖರ್ ಮಾತ್ರ ಅಭಿಮನ್ಯುವಿನ ಕಡೆಗೆ ದೃಷ್ಟಿ ನೆಟ್ಟಿದ್ದರು.
ಬಹುಶಃ ನಮ್ಮ ಮನೆಯಲ್ಲಿ ಇದೇ ನಿನ್ಗೆ ಕೊನೆಯ ಊಟ.
ಚೆನ್ನಾಗಿ ತಿನ್ನು.
ಇನ್ನೇನು ಕೆಲವೇ ದಿನಗಳಲ್ಲಿ ಇಹಲೋಕ ತ್ಯಜಿಸಿ ಹೊರಟು ಬಿಡ್ತಿಯ.
ಇರುವಷ್ಟು ದಿನ ಸಂತೋಷವಾಗಿರು ಎಂದು ರಾಜಶೇಖರ್ ಮನದಲ್ಲಿ ಅಂದುಕೊಂಡು ಸಂಭ್ರಮ ಪಡುತ್ತಿರುವುದುನ್ನು ಕಂಡ ಅಕ್ಷರ, ಅಪ್ಪ ತುಂಬಾ ಸಂತೋಷವಾಗಿದ್ದಾರೆ.
ಯಾವುದೋ ಕೆಟ್ಟ ಘಳಿಗೆಯಲ್ಲಿ ಅಪ್ಪ ಆ ರೀತಿ ನಡ್ಕೊಂಡಿರಬಹುದು.
ಆದರೆ, ಅಪ್ಪ ತುಂಬಾ ಒಳ್ಳೆಯ ಮನುಷ್ಯ ಅಂದುಕೊಂಡಳು.
ಊಟ ಮುಗಿಸಿಕೊಂಡು ಅಭಿಮನ್ಯು ಹಾಗೂ ಅಕ್ಷರ ಇಬ್ಬರನ್ನು ಒಟ್ಟಿಗೆ ಮನೆಯ ಅಂಗಳಕ್ಕೆ ಕರೆದೊಯ್ದ ರಾಜಶೇಖರ್, ಮದುವೆಯ ಬಗ್ಗೆ ಸಾಕಷ್ಟು ಹೊತ್ತು ಚರ್ಚೆ ನಡೆಸಿದರು.
ಇದುವರೆಗೆ ಯಾರೂ ಕೂಡ ನಡೆಸದಷ್ಟು ಅದ್ಧೂರಿಯಾಗಿ ನಿಮ್ಮಿಬ್ಬರ ಮದ್ವೆ ಮಾಡಿ ಮುಗಿಸ್ತೇನೆ ಎಂದು ರಾಜಶೇಖರ್ ತಮ್ಮ ಶ್ರೀಮಂತಿಕೆಯ ದರ್ಪ ತೋರ್ಪಡಿಸಿದರು.
ಮದ್ವೆಯನ್ನು ಅದ್ಧೂರಿಯಾಗಿ ಮಾಡುವಷ್ಟು ದೊಡ್ಡವನಲ್ಲ ಸಾರ್ ನಾನು.
ನನ್ನ ಕೈಲಾದಷ್ಟು ಖರ್ಚು ಮಾಡಿ ಮದ್ವೆ ಮಾಡ್ಕೋತ್ತಿನಿ.
ಅದ್ಧೂರಿಯಾಗಿ ಮದ್ವೆ ಮಾಡಿ ಏನು ಸುಖ ಹೇಳಿ?
ಅಭಿಮನ್ಯು ತನ್ನ ಆರ್ಥಿಕ ಸಮಸ್ಯೆ ತೆರೆದಿಟ್ಟ.
ನೀನು ಹೇಳಿದ ಹಾಗೆ ಮಾಡಿದ್ರೆ ಹೋಗೋದು ನನ್ನ ಮಾನ, ಮರ್ಯಾದೆ.
ನಿನ್ಗೆ ಅಷ್ಟೊಂದು ಖರ್ಚು ಮಾಡೋದಕ್ಕೆ ಆಗೋದಿಲ್ಲಂತ ನನ್ಗೂ ಕೂಡ ಗೊತ್ತು.
ಆದರೆ, ನಿನ್ಗೆ ಯಾವುದೇ ಕಷ್ಟಕೊಡೋದಿಲ್ಲ.
ಎಲ್ಲಾ ವ್ಯವಸ್ಥೆಗಳನ್ನ ನಾನೇ ಅಚ್ಚುಕಟ್ಟಾಗಿ ಮಾಡಿ ಮುಗಿಸ್ತೇನೆ.
ನೀನು ಮದ್ವೆಯ ಬಗ್ಗೆ ಯಾವುದೇ ರೀತಿಯಲ್ಲಿಯೂ ತಲೆ ಕೆಡಿಸಿಕೊಳ್ಬೇಡ.
ಆದರೆ, ನನ್ನದೊಂದು ಷರತ್ತು ಇದೆ.
ಅದನ್ನ ನೀವು ಇಬ್ರೂ ಕೂಡ ಪಾಲಿಸಲೇ ಬೇಕು ಎಂದು ಅಕ್ಷರ ಹಾಗೂ ಅಭಿಮನ್ಯುವಿನ ಕಡೆಗೆ ನೋಟ ಬೀರಿ ನಿಶ್ಚಿತಾರ್ಥ ಆಗೋ ತನಕ ನೀವಿಬ್ರು ಹಾದಿ ಬೀದಿಯಲ್ಲಿ ಸುತ್ತಾಡಬಾರದು.
ಒಂದ್ವೇಳೆ ಇಬ್ಬರಿಗೆ ಭೇಟಿ ಮಾಡಬೇಕೂಂತ ಅನ್ನಿಸಿದರೆ ಮನೆಯಲ್ಲಿ ಭೇಟಿಯಾಗಬಹುದು.
ಈ ಷರತ್ತಿಗೆ ಒಪ್ಪಿಕೊಳ್ಳೋದಾದ್ರೆ ಮಾತ್ರ ಮದ್ವೆ ಮಾಡಿಕೊಡ್ತೇನೆ.
ನಿಮ್ಮಿಬ್ಬರಿಗೆ ಒಪ್ಪಿಗೆ ಇದೆಯಾ? ಕೇಳಿದರು. 
ಮದುವೆಯಾಗೋದಕ್ಕೆ ತುದಿಗಾಲಲ್ಲಿ ನಿಂತಿದ್ದ ಇಬ್ಬರು ಆಯ್ತು ಎಂದು ತಲೆಯಲ್ಲಾಡಿಸಿದರು.
ಇನ್ನು ಕೆಲವೇ ತಿಂಗಳಿನಲ್ಲಿ ಮದುವೆ ನಡೆಯಲಿದೆ.
ಇಷ್ಟು ವರ್ಷ ಕಾಯ್ಕೊಂಡು ಇದ್ದವರಿಗೆ ಇನ್ನು ಕೆಲವು ತಿಂಗಳು ಕಾಯೋದು ದೊಡ್ಡ ಕಷ್ಟವೇನು ಅಲ್ಲ.
ಹಾಗೊಂದುವೇಳೆ ಭೇಟಿಯಾಗಬೇಕೂಂತ ಅನ್ನಿಸಿದರೆ ಮನೆಯಲ್ಲಿಯೇ ಭೇಟಿಯಾಗಬಹುದಲ್ಲ? ಅಂದುಕೊಂಡರು. 
ಅಭಿಮನ್ಯು ಹೊರಟು ನಿಂತಾಗ ಕಾರನ್ನು ಅಂಗಳದಲ್ಲಿ ತಂದು ನಿಲ್ಲಿಸಿದ ಅಕ್ಷರ ಅಭಿಮನ್ಯುವನ್ನು ಕಾರಿನಲ್ಲಿ ಕೂರಿಸಿಕೊಂಡು ಕರೆದೊಯ್ದಳು.
ದಾರಿಯುದ್ದಕ್ಕೂ ಹೆಚ್ಚೇನು ಮಾತು ಆಡಿಕೊಳ್ಳಲಿಲ್ಲ.
ಮುಂದಿನ ವೈವಾಹಿಕ ಜೀವನದ ಬಗ್ಗೆ ಇಬ್ಬರು ತಮ್ಮದೇ ಆದ ರೀತಿಯಲ್ಲಿ ಕಲ್ಪನೆಯಲ್ಲಿ ವಿಹರಿಸತೊಡಗಿದರು.
ಅಭಿಮನ್ಯುವನ್ನು ಕಚೇರಿಯಲ್ಲಿ ಬಿಟ್ಟು ಬಂದ ಅಕ್ಷರ ತನ್ನ ಕೊಠಡಿಯೊಳಗೆ ಸೇರಿಕೊಂಡು ಅಭಿಮನ್ಯು ನೀಡಿದ ಉಡುಗೋರೆಯ ಮೇಲೆ ಕೈಯಾಡಿಸಿ, ಅವನು ನೀಡಿದ ಹತ್ತಾರು ಗ್ರೀಟಿಂಗ್ಸ್ ಕಾರ್ಡ್‌ನ ಮೇಲೆ ಮೂಡಿದ್ದ ಅವನ ಕೋಳಿಕಾಲಿನಂತಹ ಅಕ್ಷರಗಳನ್ನು ಓದಿ, ಓದಿ ಅದರ ಸವಿಯನ್ನು ಪೂರ್ಣ ಪ್ರಮಾಣದಲ್ಲಿ ಸವಿಯ ತೊಡಗಿದಳು.
ಮದುವೆಯ ಬಗ್ಗೆ ನೂರಾರು ಕಲ್ಪನೆ ಕಟ್ಟಿಕೊಂಡ ಅಕ್ಷರ ಎರಡು ದಿನಗಳನ್ನು ತುಂಬಾ ಉಲ್ಲಾಸದಿಂದ ಕಳೆದಳು.
ತಮ್ಮಿಬ್ಬರನ್ನು ಬಂಧಿಸುವ ಮದುವೆ ಎಂಬ ಆ ಶುಭಗಳಿಗೆ ಆದುಷ್ಟು ಬೇಗನೆ ಬರಲು ಹಗಲು, ರಾತ್ರಿಗಳು ಬೇಗ, ಬೇಗನೇ ಉರುಳಲಿ ಎಂದು ಆಗಿಂದಾಗೆ ಮನದೊಳಗೆ ಪ್ರಾರ್ಥಿಸಿಕೊಂಡಳು.
ಬೆಳಗ್ಗೆ ಬೇಗ ಕಚೇರಿಗೆ ಹೋಗಬೇಕಾದ ಕಾರಣ ಅಕ್ಷರ ಭಾನುವಾರ ರಾತ್ರಿಯೇ ಮೈಸೂರಿನ ಕಡೆಗೆ ಪ್ರಯಣ ಬೆಳೆಸಿದಳು.
ಅದೇ ದಿನ ರಾತ್ರಿ ಅಭಿಮನ್ಯು ಗೆಳೆಯರೊಂದಿಗೆ ಸಂತೋಷ ಹಂಚಿಕೊಳ್ಳಲು ಪಾರ್ಟಿಯಲ್ಲಿ ಮುಳುಗಿದ.
ಇವತ್ತು ಇಡೀ ಜಗತ್ತನ್ನು ಗೆದ್ದಷ್ಟು ಸಂತೋಷವಾಗ್ತಾ ಇದೆ.
ಅವಳಪ್ಪನ ಮೈಮೇಲೆ ಇಷ್ಟುದಿನ ದೆವ್ವ ಕೂತ್ಕೊಂಡಿತ್ತೋ ಏನೋ?
ಅಂತೂ ಕೊನೆಗೂ ದೇವರು ಬಂದು ಕೂತ್ಕೊಂಡಿದ್ದಾನೆ!
ಅದಕ್ಕೆ ಮಗಳನ್ನ ಕೊಟ್ಟು ಮದ್ವೆ ಮಾಡೋದಕ್ಕೆ ಮುಂದೆ ಬಂದಿದ್ದಾನೆ ಎಂದು ನಕ್ಕು ಹೇಳಿದ ಅಭಿಮನ್ಯು.
ಸದ್ಯ ಎಲ್ಲವೂ ಸುಸೂತ್ರವಾಗಿ ನಡೆಯಿತಲ್ಲ!
ಅದೊಂದೇ ಸಂತೋಷ.
ಇಲ್ದಿದ್ರೆ ಅವಳಪ್ಪನೊಂದಿಗೆ ದಿನಾ ಬಡಿದಾಡುವ ಪರಿಸ್ಥಿತಿ ನಿರ್ಮಾಣವಾಗಿ ಬಿಡ್ತಾ ಇತ್ತು.
ಅವರಪ್ಪ ಒಪ್ಪಿದ್ರೂ ಒಪ್ಪದೆ ಇದ್ರೂ ನಿಮ್ಮಿಬ್ಬರ ಮದುವೆಯಂತೂ ಖಂಡಿತ ನಡೆಯಿತ್ತಾ ಇತ್ತು.
ಸಬ್‌ರಿಜಿಸ್ಟ್ರರ್ ಆಫೀಸ್‌ನಲ್ಲಿ ನಡೆಯಬೇಕಾದ ಮದುವೆಯನ್ನ ಕಲ್ಯಾಣ ಮಂಟಪಕ್ಕೆ ಬರುವ ಹಾಗೆ ಮಾಡಿದ್ದಾನೆ ಅಷ್ಟೆ.
ಅಂದ ರಾಹುಲ್.
ಗೆಳೆಯರೆಲ್ಲ ಪಾರ್ಟಿ ಮುಗಿಸಿ ಹೊರ ಬರುತ್ತಿದ್ದಂತೆ ದೂರದಲ್ಲಿ ಕಾರಿನೊಳಗೆ ಕುಳಿತ್ತಿದ್ದ ರಾಜಶೇಖರ್, ಪ್ರೀತಮ್ ಎಲ್ಲವನ್ನೂ ಸೂಕ್ಷ್ಮವಾಗಿ ಗಮನಿಸಿ ಬೇಟೆಯಾಡುವುದಕ್ಕೆ ಸಜ್ಜಾದರು.
ಸರಿ ಸುಮಾರು ಹನ್ನೊಂದು ಗಂಟೆ ಕಳೆದಿತ್ತು.
ಅದೇ ವೇಳೆ ಕರೆಂಟ್ ಕೈಕೊಟ್ಟಿತ್ತು.
ಬೆಳಕು ಮರೆಯಾಗಿ ಕತ್ತಲು ಆವರಿಸಿಕೊಂಡಿತು.
ಇದೇ ಸೂಕ್ತವಾದ ಸಮಯ.
ಅಂದುಕೊಂಡ ಕಾರ್ಯವನ್ನು ಇಂದೇ, ಈ ಕ್ಷಣದಲ್ಲಿಯೇ ಮುಗಿಸಿ ಬಿಡಬಹುದೆಂದು ನಿರ್ಧರಿಸಿದ ರಾಜಶೇಖರ್ ಅಂತಹ ಒಂದು ಕ್ಷಣಕ್ಕಾಗಿ ಅಭಿಮನ್ಯುವನ್ನು ಹಿಂಬಾಲಿಸಲು ಅಣಿಯಾದರು.
ಆದರೆ, ಅದೃಷ್ಟ ಅಭಿಮನ್ಯುವಿನ ಪರವಾಗಿತ್ತು.
ಗೆಳೆಯ ರಾಹುಲ್ ಅಭಿಮನ್ಯುವನ್ನು ಮನೆತನಕ ಬೈಕ್‌ನಲ್ಲಿ ಬಿಟ್ಟು ಬರಲು ಕರೆದೊಯ್ದ. 
ಛೇ ಎಲ್ಲಾ ಹಾಳಾಗೋಯ್ತು.
ಇಂತಹ ಅವಕಾಶಕ್ಕಾಗಿ ಇನ್ನೆಷ್ಟು ನಿದ್ರೆ ಇಲ್ಲದ ರಾತ್ರಿಗಳನ್ನ ಕಳೆಯಬೇಕೋ ಏನೋ ಎಂದು ಇಬ್ಬರು ಸಿಡುಕಿ ಮನೆಯ ಹಾದಿ ಹಿಡಿದರು.
ಸರಿಸುಮಾರು ಒಂದೂವರೆ ತಿಂಗಳು ನಿದ್ರೆಗೆಟ್ಟು ಕಾಯ್ದ ರಾಜಶೇಖರ್‌ಗೆ ಅದೊಂದು ದಿನ ಬೇಟೆಗೆ ಅವಕಾಶ ದೊರೆಯಿತು.
ಕುಡಿದು ತೂರಾಡಿ ಹನ್ನೊಂದು ಗಂಟೆಯ ಹೊತ್ತಿಗೆ ಹೊರ ಬಂದ ಅಭಿಮನ್ಯು ಏಕಾಂಗಿಯಾಗಿ ಮನೆಯ ಹಾದಿ ಹಿಡಿದು ನಡೆಯತೊಡಗಿದ.
ಅಗತ್ಯಕ್ಕಿಂತ ಸ್ವಲ್ಪ ಹೆಚ್ಚಾಗಿ ಕುಡಿದ ಕಾರಣ ಕಾಲು ಅತ್ತಿಂದಿತ್ತ ಸರ್ವೇ ಮಾಡುತ್ತಾ ದೇಹವನ್ನು ಕಷ್ಟದಿಂದ ಎಳೆದುಕೊಂಡು ನಡೆಯುತಿತ್ತು.
ಕುಡಿದು ತೂರಾಡಿಕೊಂಡು ಹೋಗುತ್ತಿದ್ದ ಅಭಿಮನ್ಯುವನ್ನು ಹಿಂಬಾಲಿಸಿಕೊಂಡೇ ತೆರಳಿದರು.
ನಿರ್ಜನ ಪ್ರದೇಶ ತಲುಪುತ್ತಿದ್ದಂತೆ ಹಿಂಬದಿಯಿಂದ ತಲೆಯ ಭಾಗಕ್ಕೆ ಬಲವಾದ ಏಟು ಬಿತ್ತು.
ಏಟು ಬಿದ್ದ ರಭಸಕ್ಕೆ ಅಲ್ಲೇ ಕುಸಿದು ಬಿದ್ದ.
ರಾಜಶೇಖರ್, ಪ್ರೀತಮ್ ಜೊತೆ ಸೇರಿ ಮನಸೋ‌ಇಚ್ಚೆ ಥಳಿಸಿದರು.
ದೇಹದ ಚಲನೆ ನಿಲ್ಲುವವರೆಗೂ ಅಲ್ಲೇ ಕಾಯ್ದು ಪ್ರಾಣ ಪಕ್ಷಿ ಹಾರಿ ಹೋಗಿದೆ ಎಂದು ಖಾತರಿ ಪಡಿಸಿಕೊಂಡು ದೇಹವನ್ನು ಎತ್ತಿ ಚರಂಡಿಗೆ ಎಸೆದು ಮುನ್ನಡೆದರು.
ದೇವರ ದಯೆಯಿಂದ ಅಭಿಮನ್ಯುವಿನ ದೇಹದಲ್ಲಿ ಒಂದು ಗುಟುಕು ಜೀವ ಹಾಗೆಯೇ ಉಳಿದುಕೊಂಡಿತ್ತು.
ಉಸಿರಾಟ ದೂರ ದೂರವಾಗುತ್ತಾ ಹೋಯಿತು.
ಅಷ್ಟೊತ್ತಿಗೆ ಅದೇ ಹಾದಿಯಲ್ಲಿ ಬಂದ ಪೊಲೀಸರು ಅಭಿಮನ್ಯುವನ್ನು ಆಸ್ಪತ್ರೆಗೆ ದಾಖಲಿಸಿದರಾದರೂ ಬದುಕುವ ವಿಶ್ವಾಸ ಯಾರಲ್ಲೂ ಉಳಿದಿರಲಿಲ್ಲ.
ವಿಷಯ ತಿಳಿದು ಎದೆ ಬಡಿದುಕೊಂಡು ಓಡಿ ಬಂದ ವಾತ್ಸಲ್ಯ ಮಗನ ಸ್ಥಿತಿ ಕಂಡು ಅಲ್ಲೇ ಕುಸಿದು ಬಿದ್ದು ಪ್ರಜ್ಞೆ ಕಳೆದುಕೊಂಡರು.
ಅಭಿಮನ್ಯುವಿನ ಸ್ನೇಹಿತರು ಪಕ್ಕದ ವಾರ್ಡ್‌ನಲ್ಲಿ ವಾತ್ಸಲ್ಯ ಅವರನ್ನು ಎಡ್ಮಿಟ್ ಮಾಡಿದರು.
ಅಭಿಮನ್ಯುವಿಗೆ ವೈದ್ಯರು ಚಿಕಿತ್ಸೆ ನೀಡುತ್ತಿದ್ದರಾದರೂ ಜೀವ ಉಳಿಯುವ ಭರವಸೆ ನೀಡಲಿಲ್ಲ.
ಇನ್ನೇನಿದ್ದರೂ ದೇವರಿಗೆ ಬಿಟ್ಟಿದ್ದು.
ಆತನೊಬ್ಬ ನಿಂದ ಮಾತ್ರ ಉಳಿಸಲು ಸಾಧ್ಯ ಅಂದು ಬಿಟ್ಟರು.
ಬಹುಶಃ ಅಭಿಮನ್ಯುವಿನ ಮೇಲೆ ದೇವರ ದಯೆ ಇತ್ತೋ ಏನೊ?
ಅಭಿಮನ್ಯುವಿನ ದೇಹ ಮೆಲ್ಲನೆ ಚಿಕಿತ್ಸೆಗೆ ಸ್ಪಂದಿಸಲು ಪ್ರಾರಂಭಿಸಿತು.
ಉಸಿರಾಟ ಮೆಲ್ಲನೆ ಸಹಜ ಸ್ಥಿತಿಯತ್ತ ಮರಳಲು ಪ್ರಾರಂಭಿಸಿತು.
ಹೋದ ಪ್ರಜ್ಞೆ ಮರಳಿ ಬರಲು ಎರಡು ದಿನ ತೆಗೆದುಕೊಂಡಿತು.
ಒಂದು ದಿನದ ನಂತರ ವಿಷಯ ತಿಳಿದು ಮೈಸೂರಿನಿಂದ ಬಂದ ಅಕ್ಷರ ಅಭಿಮನ್ಯುವಿನ ಪಕ್ಕದಲ್ಲಿಯೇ ನಿಂತು ಕಣ್ಣೀರು ಸುರಿಸುತ್ತಿದ್ದಳು.
ಅಭಿ…, ನನ್ನ ಉಸಿರು ನಿನ್ನಲ್ಲಿದೆ ಕಣೋ.
ನೀನು ಹೊರಟು ಹೋದ್ರೆ ನನ್ನ ಉಸಿರು ಕೂಡ ನಿಂತು ಹೋಗುತ್ತೆ.
ಈ ಜಗತ್ತಿನಲ್ಲಿ ನಮ್ಮಿಬ್ಬರನ್ನ ಬೇರ್ಪಡಿಸಲು ಯಾರಿಂದಲೂ ಸಾಧ್ಯ ಇಲ್ಲ.
ನೀನು ಭಯ ಪಡ್ಬೇಡ.
ನೀನು ಗುಣಮುಖವಾದ ನಂತರ ಎಲ್ಲಾದ್ರು ದೂರ ಹೊರಟು ಹೋಗುವ ಎಂದು ಅಭಿಮನ್ಯುವಿನ ಕೈ ಹಿಡಿದು ಮತ್ತೆ ಬಿಕ್ಕಳಿಸಿ ಅತ್ತಳು.
ಆಕೆಯ ಮಾತು ಯಾವುದೂ ಕೂಡ ಅಭಿಮನ್ಯುವಿನ ಕಿವಿಗೆ ಬೀಳದೆ ಇದ್ದರೂ ಒಬ್ಬಳೇ ಮಾತಾಡಿಕೊಳ್ಳುತ್ತಿದ್ದಳು ಹುಚ್ಚು ಹಿಡಿದವರಂತೆ.
ಆಸ್ಪತ್ರೆಯ ಎದುರು ರಾಜಶೇಖರ್ ಮಗಳಿಗಾಗಿ ಕಾದು ನಿಂತಿದ್ದರು.
ಅಪ್ಪಿ, ತಪ್ಪಿಯೂ ಅಭಿಮನ್ಯುವಿನ ಬಳಿ ಸುಳಿಯುವ ಧೈರ್ಯ ತೋರಲಿಲ್ಲ.
ಅಪ್ಪನನ್ನು ನೋಡಿದ ಅಕ್ಷರ ಓಡಿ ಹೋಗಿ ತಬ್ಬಿಕೊಂಡು ಅಳಲು ಪ್ರಾರಂಭಿಸಿದಳು.
ದೇವರು ನನ್ಗೆ ಯಾಕಾದ್ರೂ ಇಂತಹ ಶಿಕ್ಷೆ ಕೊಡ್ತಾ ಇದ್ದಾನೋ ಗೊತ್ತಿಲ್ಲ.
ಒಂದು ದಿನನೂ ನೆಮ್ಮದಿಯಾಗಿ ಇರೋದಕ್ಕೆ ಬಿಡ್ತಾ ಇಲ್ಲ ಕೂಗಿಕೊಂಡಳು.
ಸಮಾಧಾನ ಮಾಡ್ಕೋ ಅಕ್ಷರ ಎಲ್ಲಾ ಸರಿಹೋಗುತ್ತೆ.
ದೇವರು ದೊಡ್ಡವನು.
ಅವನು ಯಾವತ್ತೂ ಕೈ ಬಿಡೋದಿಲ್ಲ.
ಅಭಿಮನ್ಯುವಿಗೆ ಏನೂ ಆಗಿಲ್ಲ.
ಇನ್ನೊಂದೆರಡು ದಿನದೊಳಗೆ ಸುಧಾರಿಸಿಕೊಳ್ತಾನೆ.
ನೀನು ಯೋಚ್ನೆ ಮಾಡ್ಕೊಂಡು ಮನಸ್ಸು ಹಾಳು ಮಾಡ್ಕೋಬೇಡ ತೋರ್ಪಡಿಕೆಗೆ ಮಗಳನ್ನು ಸಂತೈಸಿದ ರಾಜಶೇಖರ್ ಮನದೊಳಗೆ ರೋಷ ಕುದಿಯುತಿತ್ತು.
‘ಸತ್ತ ಮನುಷ್ಯ ಅದು ಹೇಗೆ ಬದುಕಿಬಿಟ್ಟ!
ಮುಟ್ಟಿ ನೋಡುವಾಗ ಉಸಿರಾಟ ನಿಂತಿತ್ತು.
ಎದೆಬಡಿತ ನೋಡಲು ಮರೆತ್ತದ್ದೇ ದೊಡ್ಡ ತಪ್ಪಾಯ್ತು.
ಎದೆಬಡಿತ ನಿಂತು ದೇಹ ತಣ್ಣಗಾಗುವವರೆಗೆ ಅಲ್ಲೇ ಇದ್ದಿದ್ದರೆ ಚೆನ್ನಾಗಿರ್ತಾ ಇತ್ತು.
ಇಲ್ದಿದ್ರೆ ಇನ್ನೊಂದೆರಡೇಟು ಹಾಕಿದ್ರೂ ಸಾಕಿತ್ತು.
ತಕ್ಷಣ ಪ್ರಾಣ ಹೊರಟು ಹೋಗ್ತಾ ಇತ್ತು.
ಆ ರಾತ್ರಿ ಆ ಅಯೋಗ್ಯ ನನ್ಮಗ ಸತ್ತೇ ಹೋದ ಅಂತ ತಿಳ್ಕೊಂಡ್ಬಿಟ್ಟೆ. ಛೇ. . 
 ಇನ್ನು ಅಂತಹ ಒಂದು ಅವಕಾಶ ದೊರೆಯುವುದಿಲ್ಲ ಅಂದುಕೊಂಡು ತುಂಬಾ ದುಃಖಿತರಾದರು.
ಆಸ್ಪತ್ರೆಯಲ್ಲಿ ರಾಜಶೇಖರ್‌ಗೆ ಹೆಚ್ಚು ಹೊತ್ತು ನಿಲ್ಲಲು ಮನಸ್ಸಾಗಲಿಲ್ಲ.
ಹಾಗಾಗಿ ಮಗಳನ್ನು ಮನೆಗೆ ಕರೆದೊಯ್ಯಲು ನಿರ್ಧರಿಸಿ ಬಾ ಅಕ್ಷರ, ಮನೆಗೆ ಹೋಗುವ ಅಂದರು.
ಇಲ್ಲ ಅಪ್ಪ, ಮನೆಗೆ ಬರುವಷ್ಟು ಮೂಡ್ ಇಲ್ಲ.
ಏಕಾಂತದಲ್ಲಿ ಇರ್ಬೇಕೂಂತ ಅನ್ನಿಸ್ತಾ ಇದೆ.
ಮೈಸೂರಿಗೆ ಹೊರಡ್ತೇನೆ.
ಯಾರೊಂದಿಗೂ ಮಾತಾಡುವ ಉತ್ಸಾಹ ಉಳಿದಿಲ್ಲ.
ಹಾಳಾದ ಜನರಿಗೆ ಯಾಕಾದ್ರೂ ಇಂತಹ ದುರ್ಬುದ್ಧಿ ದೇವರು ಕೊಡ್ತಾನೋ!?
ಅಭಿಮನ್ಯು ಏನು ತಪ್ಪು ಮಾಡಿದ್ದಾನೆ ಅಂತ ಇಂಥಹ ಶಿಕ್ಷೆ ಕೊಟ್ಟಿದ್ದಾರೆ?
ಅವರನ್ನ ದೇವರು ಯಾವತ್ತೂ ಕ್ಷಮಿಸೋದಿಲ್ಲ ಅಪ್ಪ, ನೀವು ಬೇಕಾದ್ರೆ ನೋಡ್ತಾ ಇರಿ.
ಆ ದೇವರು ಅವರಿಗೂ ಇದೇ ಗತಿ ತೋರಿಸ್ತಾನೆ ಆಕ್ರೋಶದಿಂದ ನುಡಿದಳು.
ಮಗಳ ಮಾತು ರಾಜಶೇಖರ್‌ಗೆ ಕಸಿವಿಸಿ ಉಂಟು ಮಾಡಿತು.
ಆದರೆ, ಹೇಳಿಕೊಳ್ಳುವಂತಿಲ್ಲ.
ಆಕೆ ಕಣ್ಣೀರು ಸುರಿಸಿ ಹಾಕಿದ ಶಾಪ ಎಲ್ಲಾದರು ತನಗೆ ತಟ್ಟಿಬಿಟ್ಟರೆ?
ಎಂದು ಆಲೋಚಿಸಿ ಕಳವಳಗೊಂಡರು.
ದುಃಖದಲ್ಲಿ ಏನೇನೋ ಮಾತಾಡ್ಬೇಡ.
ಸಮಾಧಾನ ಮಾಡ್ಕೋ.
ಶಾಪ ಹಾಕಿ ಏನು ಪ್ರಯೋಜನ ಹೇಳು?
ಶತ್ರುಗಳನ್ನೂ ಕೂಡ ಮಿತ್ರರಂತೆ ಪ್ರೀತಿಸ್ಬೇಕು ಮಗಳಿಗೆ ಹಿತವಚನ ಹೇಳಿದರು.
“ಶತ್ರುಗಳನ್ನು ನೀವು ಬೇಕಾದ್ರೆ ಪ್ರೀತಿ ಮಾಡಿ.
ಶತ್ರುಗಳನ್ನು ಕ್ಷಮಿಸಿ ಅಷ್ಟೊಂದು ದೊಡ್ಡ ಪಟ್ಟ ಹೊತ್ತುಕೊಳ್ಳುವ ಅವಶ್ಯಕತೆ ನನ್ಗಿಲ್ಲ.
ನಾನು ದೇವರನ್ನ ನಂಬುತ್ತೇನೆ.
ಆ ದೇವರಿಗೆ ನಿಜವಾಗಿಯೂ ಶಕ್ತಿ ಇದ್ದರೆ ಆ ಪಾಪಿಗಳನ್ನ ಕ್ಷಮಿಸೋದಿಲ್ಲ”.
ಆಕೆಯ ಮಾತು ಕೇಳಿ ಮತ್ತಷ್ಟು ಕಳವಳಗೊಂಡ ರಾಜಶೇಖರ್, ಅಭಿಮನ್ಯು ಎಲ್ಲಾದರು ಮಗಳ ಬಳಿ ನಡೆದ ಘಟನೆಯನ್ನು ತಿಳಿಸಿರಬಹುದೇ?
ಅದಕೋಸ್ಕರ ನನ್ನ ಎದುರು ನಿಂತು ನನಗೆ ಪರೋಕ್ಷವಾಗಿ ಮಗಳು ಶಾಪ ಹಾಕುತ್ತಿರಬಹುದು ಅಂದುಕೊಂಡು ಮತ್ತಷ್ಟು ಆತಂಕಕ್ಕೆ ಒಳಗಾದರು.
ಆದರೆ, ಮರುಕ್ಷಣದಲ್ಲಿ ಅಭಿಮನ್ಯುವಿಗೆ ಇನ್ನೂ ಪ್ರಜ್ಞೆ ಬಂದಿಲ್ಲ ಎಂಬ ವಿಷಯ ತಲೆಗೆ ಹೊಳೆದಾಗ ಮನಸ್ಸು ಸ್ವಲ್ಪ ನೆಮ್ಮದಿಗೊಂಡಿತು.
ಆದರೂ ಮನಸ್ಸು ಚಡಪಡಿಸುತ್ತಲೇ ಇತ್ತು.
ಅಭಿಮನ್ಯುವಿಗೆ ಪ್ರಜ್ಞೆ ಬಂದಿರಬಹುದೇ?
ವಿಚಾರವನ್ನು ಎಲ್ಲರೂ ಸೇರಿ ತನ್ನ ಬಳಿ ಮುಚ್ಚಿಡುತ್ತಿದ್ದಾರಾ?
ಎಂಬ ಪ್ರಶ್ನೆ ತಮ್ಮ ಮನದೊಳಗೆ ಉದ್ಭವಿಸಿ ಆತಂಕಕ್ಕೆ ಒಳಗಾದರು.
“ಅಭಿಮನ್ಯು ನಿನ್ನ ಹತ್ರ ಏನಾದ್ರೂ ಹೇಳಿದ್ನಾ?
ಕುತೂಹಲದಿಂದ ಕೇಳಿದರು ರಾಜಶೇಖರ್”.
ನನ್ನೊಂದಿಗೆ ಏನೂ ಹೇಳಿಲ್ಲ.
ನಾನು ಬರೋದಕ್ಕೂ ಮುಂಚೆ ಪ್ರಜ್ಞೆಬಂದು ಸ್ವಲ್ಪ ಹೊತ್ತುಮಾತಾಡಿದ ಅಂತೆ.
ಅಷ್ಟರೊಳಗೆ ಮತ್ತೆ ಪ್ರಜ್ಞೆ ಹೋಯ್ತು.
ರಾತ್ರಿ ಹಿಂಬದಿಯಿಂದ ಬಂದು ಯಾರೋ ತಲೆಗೆ ದೊಣ್ಣೆಯಿಂದ ಹೊಡೆದರಂತೆ.
ನಂತರ ಏನಾಯ್ತು ಅಂತ ಗೊತ್ತಾಗ್ಲಿಲ್ವಂತೆ.
ಹೊಡೆದವರು ಯಾರೂಂತ ಗೊತ್ತಾಗಿದ್ರೆ ಪೊಲೀಸ್ ಪುಕಾರು ನೀಡ್ಬೊಹುದಿತ್ತು.
ಪಾಪ, ಅವನಿಗೆ ಅದು ಕೂಡ ಗೊತ್ತಾಗ್ಲಿಲ್ಲ.
ತುಂಬಾ ವ್ಯವಸ್ಥಿತವಾಗಿ ಅಭಿಮನ್ಯುವನ್ನು ಮುಗಿಸೋದಕ್ಕೆ ಯಾರೋ ಸಂಚು ರೂಪಿಸಿದ್ದಾರೆ ಕಣ್ಣೀರು ಸುರಿಸುತ್ತಾ ಹೇಳಿದಳು.
ಮಗಳ ಮಾತನ್ನು ತದೇಕಚಿತ್ತದಿಂದ ಆಲಿಸುತ್ತಿದ್ದ ರಾಜಶೇಖರ್ ಒಮ್ಮೆ ನೆಮ್ಮದಿಯಿಂದ ಉಸಿರಾಡಿಕೊಂಡರು.
ಒಂದ್ವೇಳೆ ಅಭಿಮನ್ಯುವಿಗೆ ಈ ವಿಚಾರವೇನಾದರು ಗೊತ್ತಾಗಿದ್ದರೆ ನನ್ನ ಬದುಕೇ ನಾಶವಾಗಿ ಹೋಗ್ತಾ ಇತ್ತು.
ಸದ್ಯ ದೇವರು ಅಭಿಮನ್ಯುವಿನ ಪರ ಮಾತ್ರ ಅಲ್ಲ, ನನ್ನ ಪರ ಕೂಡ ಇದ್ದಾನೆ ಅಂದುಕೊಂಡರು.
ಮಗಳ ಮಾತು ಕೇಳಿದ ನಂತರ ಮನದೊಳಗೆ ತುಂಬಾ ಸಂತೋಷಪಟ್ಟರು.
ತೋರ್ಪಡಿಕೆಗೆ ಅಭಿಮನ್ಯುವಿಗೆ ಆದ ಸ್ಥಿತಿಯ ಬಗ್ಗೆ ಮರುಕ ವ್ಯಕ್ತಪಡಿಸುತ್ತಿದ್ದರು.
ಹಲ್ಲೆ ನಡೆಸಿದವರು ಯಾರೆಂದು ಅಭಿಮನ್ಯುವಿಗೆ ಗೊತ್ತಾಗಲಿಲ್ಲ ಎಂಬ ವಿಚಾರ ಮಗಳಿಂದ ತಿಳಿದ ನಂತರ ಅಭಿಮನ್ಯುವನ್ನು ನೋಡಿ ಸಾಂತ್ವನದ ಮಾತು ಆಡಿ ಬರಲು ಮಗಳನ್ನು ಮತ್ತೆ ಆಸ್ಪತ್ರೆಯೊಳಗೆ ಕರೆದೊಯ್ದರು.
ಅಭಿಮನ್ಯುವಿನ ಬಳಿ ಕುಳಿತುಕೊಂಡ ರಾಜಶೇಖರ್ ನಿನ್ಗೇನು ಆಗೋದಿಲ್ಲ ಅಭಿಮನ್ಯು.
ಚಿಂತೆ ಮಾಡ್ಕೋ ಬೇಡ.
ಇನ್ನೊಂದೆರಡು ದಿನ ಎಲ್ಲಾ ಸರಿಹೋಗುತ್ತೆ.
ಮನೆಯಲ್ಲೊಂದು ಶುಭ ಕಾರ್ಯ ಮಾಡುವ ಅಂತ ಯೋಚ್ನೆ ಮಾಡುತ್ತಿರುವಾಗಲೇ ನಿನ್ಗೆ ಈ ರೀತಿ ಆಗಿರೋದನ್ನ ನನ್ನ ಕಣ್ಣಿಂದ ನೋಡೋದಕ್ಕೆ ಸಾಧ್ಯವಾಗ್ತಾ ಇಲ್ಲ ಎಂದು ಗೋಳಾಡಿದರು.
ಪ್ರಜ್ಞೆ ಕಳೆದುಕೊಂಡ ಅಭಿಮನ್ಯುವಿಗೆ ಯಾವುದೇ ಮಾತು ಕೇಳಿಸಲಿಲ್ಲ.
ಆದರೂ ರಾಜಶೇಖರ್ ಒಂದಷ್ಟು ಹೊತ್ತು ಅಭಿಮನ್ಯುವಿನ ಕೈ ಹಿಡಿದು ಮಾತಾಡಿದರು.
ಈ ಘಟನೆಗೂ ತನಗೂ ಯಾವುದೇ ಸಂಬಂಧವಿಲ್ಲವೆಂದು ಸೂಚಿಸುವುದಕೋಸ್ಕರ.
ರಾಜಶೇಖರ್ ಅಭಿಮನ್ಯುವಿಗೆ ಎದುರಾದ ಸ್ಥಿತಿ ನೆನೆದು ಕಣ್ಣೀರು ಸುರಿಸುತ್ತಿರುವುದನ್ನು ಕಂಡು ಅಭಿಮನ್ಯುವಿನ ಸ್ನೇಹಿತರೂ ಕೂಡ ಅವರೊಂದಿಗೆ ಸೇರಿ ಕಣ್ಣೀರು ಸುರಿಸಿದರು.
ಇಲ್ಲಿದ್ದರೆ ಮಗಳ ಮನಸ್ಸು ಮತ್ತಷ್ಟು ಹದಗೆಡುತ್ತದೆ ಎಂದು ನಿರ್ಧರಿಸಿದ ರಾಜಶೇಖರ್ ಮಗಳನ್ನು ಕರೆದು ಹೊರ ನಡೆದರು.
“ಅಕ್ಷರ ಮನೆಗೆ ಹೋಗುವ” ಮತ್ತೊಮ್ಮೆ ಕೇಳಿಕೊಂಡರು ರಾಜಶೇಖರ್.
ನನ್ಗೆ ಮನೆಗೆ ಬರೋದಕ್ಕೆ ಇಷ್ಟ ಇಲ್ಲ ಅಪ್ಪ.
ಸುಮ್ನೆ ಬಲವಂತ ಮಾಡ್ಬೇಡಿ ಏರಿದ ಧ್ವನಿಯಲ್ಲಿ ಹೇಳಿದಳು.
ಸರಿ ನಿನ್ನಿಷ್ಟ ಅಂದ ರಾಜಶೇಖರ್ ಮಗಳನ್ನು ಕಾರಿನಲ್ಲಿ ಕೂರಿಸಿ ಬಸ್‌ನಿಲ್ದಾಣದವರೆಗೆ ಬಿಟ್ಟು ಮನದೊಳಗೆ ಆಕ್ರೋಶ, ದುಃಖ ಎಲ್ಲವನ್ನೂ ತುಂಬಿಕೊಂಡು ಮನೆಯ ಕಡೆ ತೆರಳಿದರು.
ಅಭಿಮನ್ಯುವಿನ ಹತ್ಯೆಗೆ ನಡೆಸಿದ ಯತ್ನದ ವಿಷಯ ಲೀಲಾವತಿ ಕಿವಿಗೂ ಬಿದ್ದಿತು.
ಕೃತ್ಯದ ಹಿಂದಿರುವ ವ್ಯಕ್ತಿಯ ಸ್ಪಷ್ಟ ಚಿತ್ರಣ ಅವರ ಮುಂದೆ ಬಂದು ನಿಂತುಕೊಂಡಿತು.
ನಂಬಿಕೆ ದ್ರೋಹ ಅನ್ನೋದು ಇದಕ್ಕೆ.
ಆ ಮಕ್ಕಳನ್ನು ಮದುವೆ ಮಾಡಿಸುತ್ತೇನೆಂದು ನಂಬಿಸಿ ಪ್ರಾಣ ತೆಗೆಯಲು ಹೊರಟು ಬಿಟ್ರಲ್ಲ!?
ಅದೆಂಥಹಾ ಕಟುಕತನ ಅವರಲ್ಲಿ ಇರಬೊಹುದು?
ಅಂಥಹ ಮನುಷ್ಯನೊಂದಿಗೆ ಜೀವನ ನಡೆಸಿ ಏನು ಸುಖ?
ಇನ್ನು ಎಲ್ಲವನ್ನೂ ಸಹಿಸಿಕೊಂಡು ಇರೋದಕ್ಕೆ ತನ್ನಿಂದ ಸಾಧ್ಯವಿಲ್ಲ.
ಮನದೊಳಗೆ ಸೃಷ್ಟಿಯಾಗುತ್ತಿರುವ ಹತ್ತಾರು ಪ್ರಶ್ನೆಗಳನ್ನು ಗಂಡನ ಮುಂದೆ ತೆರೆದಿಡಲೇ ಬೇಕು ಎಂದು ನಿರ್ಧರಿಸಿದರು.
ದೂರದಲ್ಲಿ ಕಾರಿನ ಶಬ್ದ ಕೇಳಿಸಿತು.
ರಾಜಶೇಖರ್ ಮನೆಗೆ ಬರುತ್ತಿದ್ದಾರೆಂದು ತಿಳಿದ ಲೀಲಾವತಿ ಹೊಸ್ತಿಲಲ್ಲಿ ನಿಂತು ಬರುವಿಕೆಗಾಗಿ ಕಾದು ನಿಂತರು.
ರಾಜಶೇಖರ್ ಮನೆಯೊಳಗೆ ಪ್ರವೇಶಿಸುತ್ತಿದ್ದಂತೆ ನಿಮ್ಮೊಂದಿಗೆ ಸ್ವಲ್ಪ ಮಾತಾಡೋದಕ್ಕೆ ಇದೆ.
ಬಿನ್ನಿ ಇಲ್ಲಿ ಕೂತ್ಕೊಳಿ ಗಂಡನನ್ನು ಕರೆದು ಪಕ್ಕದಲ್ಲಿ ಕೂರಿಸಿಕೊಂಡು ನಿಮ್ಮ ಮುಖ ನೋಡ್ತಾ ಇದ್ರೆ ನನ್ಗೆ ಬೇಸರ ಆಗ್ತಾ ಇದೆ.
ಯಾವುದೋ ದುಃಖದಲ್ಲಿ ಮುಳುಗಿ ಹೋದವರಂತೆ ಕಾಣ್ತಾ ಇದ್ದೀರಲ್ಲ?
ಒಂದೂವರೆ ತಿಂಗಳ ತನಕ ರಾತ್ರಿ ಒಂದು ದಿನವೂ ಬಿಡದೆ ಮಗನನ್ನು ಕರ್ಕೊಂಡು ಹೊರಗೆ ಹೋಗಿ ಬರ್ತಾ ಇದ್ರಲ್ಲ?
ಇದೀಗ ದಿಢೀರಾಗಿ ರಾತ್ರಿ ಪಯಣ ನಿಲ್ಲಿಸಿ ಬಿಟ್ರಲ್ಲ ಯಾಕೆ?
ಸಾಕಷ್ಟು ಬಾರಿ ಕೇಳಿಕೊಂಡ್ರೂ ನಿಮ್ಮ ರಾತ್ರಿ ಪ್ರಯಣದ ಉದ್ದೇಶ ಏನೂಂತ ನನ್ಗೆ ಹೇಳಲೇ ಇಲ್ಲ.
ಕೇಳಿದಾಗಲೆಲ್ಲ ನಿನ್ಗೇಕೆ ಆ ವಿಚಾರ?
ಅಂತ ಗದರಿಸ್ತಾ ಇದ್ರಿ.
ಆದರೆ, ನಿನ್ನೆ ರಾತ್ರಿ ಎಲ್ಲೂ ಹೋಗ್ಲಿಲ್ಲ.
ಮನೆಯಲ್ಲಿ ರಾತ್ರಿ ನೆಮ್ಮದಿಯಾಗಿ ನಿದ್ರೆನೂ ಮಾಡ್ಲಿಲ್ಲ.
ಏನಾಗಿದೆ ನಿಮ್ಗೆ?
ಇಷ್ಟು ದಿನ ನೀವು ನನ್ನ ಗದರಿಸಿದ್ದು ಸಾಕು.
ಈಗ್ಲಾದ್ರೂ ಹೇಳಿ ನಿಮ್ಗೆ ಏನಾಗಿದೆ?
ಉತ್ತರ ಬೇಕೆಂಬ ಹಟದಲ್ಲಿ ಕೇಳಿದರು.
ನನ್ಗೇನಾಗಿದೆ!?
ನಿನ್ಗೇನಾದ್ರೂ ಆಗಿದೆಯಾ ಅಂಥ ನನ್ಗೆ ಹೆದರಿಕೆ ಆಗ್ತಾ ಇದೆ.
ಸಣ್ಣ ಸಣ್ಣ ವಿಷಯಕ್ಕೆ ಇಷ್ಟೊಂದು ತಲೆ ಕೆಡಿಸಿಕೊಳ್ತಾ ಇದ್ದೀಯಲ್ಲ?
ನಿನ್ಗೆ ಹುಚ್ಚು ಹಿಡಿದಿರಬೇಕು.
ಅದ್ಕೆ ಹೀಗೆಲ್ಲ ಮಾತಾಡ್ತಾ ಇದ್ದೀಯ.
ಮಗ ಬೆಂಗಳೂರಿನಿಂದ ಬಂದಿದ್ದ.
ಅವನಿಗೆ ಅಲ್ಲಿ ರಾತ್ರಿ ಸುತ್ತಾಡಿ ಅಭ್ಯಾಸ.
ಅದ್ಕೆ ಅವನ ಕರ್ಕೊಂಡು ರಾತ್ರಿ ಟೌನಿಗೆ ಹೋಗಿ ಬರ್ತಾ ಇದ್ದೆ.
ಮಗ ಬೆಂಗಳೂರಿಗೆ ಹೋದಮೇಲೆ ನಾನೊಬ್ಬನೇ ಟೌನಿಗೆ ಹೋಗಿ ಮಾಡೋದಕ್ಕೇನಿದೆ?
ಅದ್ಕೋಸ್ಕರ ನಿನ್ನೆ ರಾತ್ರಿ ಟೌನಿಗೆ ಹೋಗಿಲ್ಲ.
ಅದ್ಸರಿ ಈ ವಿಚಾರವನ್ನೆಲ್ಲ ಇವಗ ಯಾಕೆ ಕೇಳ್ತಾ ಇದ್ದೀಯ?
ಕುತೂಹಲದಿಂದ ಕೇಳಿದರು.
ಕೇಳ್ಬೇಕಾದ ಪರಿಸ್ಥಿತಿ ನಿರ್ಮಾಣವಾಗಿರೋದ್ರಿಂದನೇ ಕೇಳ್ತಾ ಇರೋದು.
ಒಂದೂವರೆ ತಿಂಗಳ ಕಾಲ ಒಂದು ರಾತ್ರಿ ಕೂಡ ಬಿಡದೆ ಹೊರಗೆ ಹೋಗ್ತಾ ಇದ್ದವರು ಅಭಿಮನ್ಯುವಿನ ತಲೆಗೆ ಬಲವಾದ ಏಟು ಬೀದ್ದ ಮರು ದಿನದಿಂದ ರಾತ್ರಿ ಸಂಚಾರ ದಿಢೀರಾಗಿ ನಿಲ್ಲಿಸಿ ಬಿಟ್ರಲ್ಲ?
ಎಂದು ಲೀಲಾವತಿ ಮಾತು ಮುಂದುವರೆಸುತ್ತಾ ಇದ್ದಂತೆ ಆಕ್ರೋಶಗೊಂಡ ರಾಜಶೇಖರ್ ಹಾಗಾದ್ರೆ ನಿನ್ನ ಮಾತಿನ ಅರ್ಥ!?
ಅಭಿಮನ್ಯುವನ್ನು ನಾನು, ಮಗ ಸೇರ್ಕೊಂಡು ಕೊಲೆ ಮಾಡೋದಕ್ಕೆ ಪ್ರಯತ್ನ ಮಾಡಿದ್ವಿ ಅಂಥ ನಮ್ಮೇಲೆ ಆರೋಪ ಹೊರಿಸ್ಲಿಕೆ ನೋಡ್ತಾ ಇದ್ದೀಯ?
ನಿನ್ಗೆ ಆ ದೇವರು ಯಾಕಾದ್ರೂ ಇಂತಹ ದುರ್ಬುದ್ಧಿ ಕೊಟ್ಟ!?
ಗಂಡನನ್ನೇ ಸಂಶಯದ ದೃಷ್ಟಿಯಿಂದ ನೋಡ್ತಾ ಇದ್ದೀಯಲ್ಲ!?
ನೀನು ಹೀಗೆ ಮಾತಾಡ್ತಾ ಇದ್ರೆ ನಿನ್ನ ಇಲ್ಲೇ ಕೊಂದು ಬಿಡ್ತೇನೆ ಗದರಿಸಿದರು.
ಆ ಕೆಲಸ ಮೊದ್ಲು ಮಾಡಿ ಪುಣ್ಯ ಕಟ್ಕೊಳ್ಳಿ.
ನಿಮ್ಮೊಂದಿಗೆ ಬದುಕಿರೋದಕ್ಕಿಂತ ಅದೇ ವಾಸಿ.
ಮಗಳ ಭವಿಷ್ಯದೊಂದಿಗೆ ಚೆಲ್ಲಾಟ ಆಡೋದು ಅಂದ್ರೆ ನಿಮ್ಗೆ ಎಲ್ಲಿಲ್ಲದ ಆನಂದ.
ಮಗಳು ಅಭಿಮನ್ಯುವನ್ನು ಬಿಟ್ಟು ನಿಖಿಲ್ ಜೊತೆ ಮದ್ವೆಯಾಗೋದಕ್ಕೆ ಒಪ್ಕೊಂಡಿದ್ದಳು.
ಮತ್ತೆ ಅವಳ ಮನಸ್ಸು ಹಾಳು ಮಾಡಿ ಅಭಿಮನ್ಯುವಿಗೆ ಕೊಟ್ಟು ಮದ್ವೆ ಮಾಡಿಸ್ತೇನೆ ಅಂಥ ಅಪ್ಪ, ಮಗ ಇಬ್ರು ಸೇಕೊಂಡು ನಾಟಕ ಆಡಿದ್ದೂ ಆಯ್ತು, ಮತ್ತೆ ಅಭಿಮನ್ಯುವನ್ನು ಕೊಲ್ಲೋದಕ್ಕೆ ಪ್ರಯತ್ನ ಪಟ್ಟಿದ್ದೂ ಆಯ್ತು.
ಇದೀಗ ನನ್ನ ಕೊಲ್ಲುವ ಮಾತು ಆಡ್ತಾ ಇದ್ದೀರ!
ಎಲ್ಲರನ್ನೂ ಒಟ್ಟಿಗೆ ನಿಲ್ಲಿಸಿ ಕೊಂದು ಬಿಡಿ.
ನಿಮ್ಗೆ ಆಗ ಸಂತೃಪ್ತಿಯಾ ಗಬಹುದು.
ನಿಮ್ಮದೂ ಒಂದು ಮನುಷ್ಯ ಜನ್ಮನಾ!?
ಥೂ… ಆಕ್ರೋಶದಿಂದ ಗಂಡನ ಮುಖಕ್ಕೆ ಉಗಿದರು.
ಲೀಲಾವತಿ ಮೊಟ್ಟ ಮೊದಲ ಬಾರಿಗೆ ತಿರುಗಿ ಬಿದ್ದದನ್ನು ಕಂಡು ರಾಜಶೇಖರ್‌ಗೆ ಸಹಿಸಿಕೊಳ್ಳಲು ಸಾಧ್ಯವಾಗಲಿಲ್ಲ.
ಅಭಿಮನ್ಯುವಿನ ಹತ್ಯೆಗೆ ಯತ್ನಿಸಿದ ವಿಚಾರ ತನಗೆ ಬಿಟ್ಟರೆ ಪ್ರೀತಮ್‌ಗೆ ಮಾತ್ರ ತಿಳಿದಿರೋದು.
ಅಭಿಮನ್ಯುವಿಗೂ ಕೂಡ ಈ ವಿಚಾರ ಗೊತ್ತಿಲ್ಲ.
ಇವಳ ಸಂಶಯದಿಂದ ಗುಟ್ಟಾಗಿರುವ ವಿಚಾರ ರಟ್ಟಾಗಿ ಹೋಗುವುದರಲ್ಲಿ ಯಾವುದೇ ಸಂಶಯವಿಲ್ಲ.
ಇವಳನ್ನ ಹೀಗೆ ಸುಮ್ಮನೆ ಬಿಟ್ಟರೆ ಎಲ್ಲಾ ವಿಚಾರ ಹೊರಗೆಳೆದು ನಮ್ಮನ್ನ ಕಂಬಿ ಎಣಿಸುವ ಹಾಗೆ ಮಾಡಿ ಬಿಡುತ್ತಾಳೆ.
ಎಷ್ಟೇ ಆದರೂ ಹೆಂಗಸರು ವಾಚಾಳಿಗಳು.
ಇಂತಹ ಗುಟ್ಟಾದ ವಿಷಯವನ್ನು ಮತ್ತೊಬ್ಬರಿಗೆ ಹೇಳಿಕೊಳ್ಳದೆ ಅವರಿಂದ ಇರೋದಕ್ಕೆ ಸಾಧ್ಯವಿಲ್ಲ ಎಂದು ತಿಳಿದು ಕಂಗಾಲಾದ ರಾಜಶೇಖರ್, ಕೋಪದಿಂದ ಲೀಲಾವತಿಯ ಕೆನ್ನೆಗೆ ನಾಲ್ಕು ಬಾರಿಸಿದರು.
ನನ್ನನೇನು ನೀನು ಕಟುಕ ಅಂಥ ತಿಳ್ಕೊಂಡಿದ್ದೀಯ?
ನನ್ಗೂ ಮಗಳ ಭವಿಷ್ಯದ ಬಗ್ಗೆ ಕಳಕಳಿ ಇದೆ.
ಅಭಿಮನ್ಯುವಿನ ಮೇಲೆ ಅಕ್ಷರ ಜೀವವನ್ನೇ ಇಟ್ಟುಕೊಂಡಿದ್ದಾಳೆ.
ಅಭಿಮನ್ಯುವನ್ನು ನಾನು ಕೊಲೆ ಮಾಡುವ ವಿಷಯ ಒತ್ತಟ್ಟಿಗಿರಲಿ ಆ ಬಗ್ಗೆ ಯೋಚನೆ ಮಾಡಿದ್ರೂ ಕೂಡ ಅಕ್ಷರ ಅದನ್ನ ಸಹಿಸಿಕೊಂಡಿರಲು ಸಾಧ್ಯವಾಗದೆ ಆತ್ಮಹತ್ಯೆ ಮಾಡಿಕೊಳ್ತಾಳೆ.
ಆ ಅರಿವು ನನ್ಗೆ ಇದೆ.
ಹೀಗಿರುವಾಗ ನಾನು ಅಭಿಮನ್ಯುವನ್ನು ಕೊಲೆ ಮಾಡೋದಕ್ಕೆ ಪ್ರಯತ್ನ ಪಟ್ಟೆ ಅಂದ್ರೆ ನನ್ಗೆ ಸಿಟ್ಟು ಬರದೆ ಮತ್ತೇನು ಬರೋದಕ್ಕೆ ಸಾಧ್ಯ ಹೇಳು?
ದಯವಿಟ್ಟು ನನ್ನ ಅರ್ಥ ಮಾಡ್ಕೊ.
ಇಷ್ಟು ವರ್ಷಗಳ ಕಾಲ ನಿನ್ನೊಂದಿಗೆ ಸುಖವಾಗಿ ಸಂಸಾರ ನಡೆಸಿದ್ದೇನೆ.
ನಿನ್ಗೆ ಒಂದು ಸಣ್ಣ ನೋವು ಕೂಡ ಕೊಡದೆ ಸಂಸಾರ ನಡೆಸಿದ್ದೇನೆ.
ಒಂದು ದಿನಕೂಡ ಕೈ ಎತ್ತಿ ಹೊಡೆಯಲಿಲ್ಲ.
ಆದರೆ, ಇಂದು ಅಂತಹ ಪರಿಸ್ಥಿತಿಯನ್ನ ನೀನೆ ನಿರ್ಮಾಣ ಮಾಡಿದೆ.
ದಯವಿಟ್ಟು ನನ್ನ ಅರ್ಥಮಾಡ್ಕೋ ಕೈಮುಗಿದು ಕಳಕಳಿಯಿಂದ ಕೇಳಿಕೊಂಡರು.
ಮಗಳ ಮೇಲೆ ನಿಮಗಿರುವ ಅತಿಯಾದ ಅಕ್ಕರೆಯೇ ಇಂತಹ ಕೆಟ್ಟ ಕೆಲಸಕ್ಕೆ ನಿಮ್ಮನ್ನ ದೂಡ್ತಾ ಇದೆ.
ನಾವು ಮಾತ್ರ ಸುಖವಾಗಿಬೇಕು.
ಉಳಿದವರು ಹಾಳಾದರೂ ಪರ್ವಾಗಿಲ್ಲ ಅಂತ ಆಲೋಚನೆ ಮಾಡ್ಬಾದು.
ನಮ್ಮ ಸುಖಕೋಸ್ಕರ ಅಭಿಮನ್ಯುವನ್ನು ಕೊಲ್ಲುವಂತ ಮನಸ್ಸು ನಿಮ್ಮಲ್ಲಿ ಯಾಕಾದ್ರೂ ಹುಟ್ಟಿಕೊಳ್ತು?
ಏಟು ತಿಂದರೂ ಕುಗ್ಗದೆ ಮತ್ತೆ ಮತ್ತೆ ಅಭಿಮನ್ಯುವಿನ ಕೊಲೆ ಯುತ್ನದ ವಿಷಯವನ್ನೇ ರಾಜಶೇಖರ್ ಮುಂದಿಟ್ಟು ಉತ್ತರ ಪಡೆಯಲು ಪ್ರಯತ್ನಿಸಿದರು.
ನಿನ್ಗೆ ಏನು ಹೇಳ್ಬೇಕೂಂತ ನನ್ಗೆ ತೋಚುತ್ತಿಲ್ಲ.
ನಿನ್ಗೆ ನನ್ನ ಮೇಲೆ ನಂಬಿಕೆ ಇಲ್ಲ ಅಂದಮೇಲೆ ನಾನು ಬದುಕ್ಕಿದ್ದೇನು ಪ್ರಯೋಜನ?
ಎಲ್ಲಾದ್ರೂ ಹೋಗಿ ಸತ್ತು ಬಿಡುವ ಅನ್ನಿಸ್ತಾ ಇದೆ.
ಪ್ರೀತಿ, ವಿಶ್ವಾಸಗಳಿಲ್ಲದೆ ಮೇಲೆ ಬದುಕಿದ್ದೇನು ಸುಖ ಹೇಳು?
ನಿನ್ಗೆ ನನ್ನ ಮೇಲೆ ಅಷ್ಟೊಂದು ಸಂಶಯ ಇದ್ರೆ ಈಗ್ಲೇ ಅಭಿಮನ್ಯು ಬಳಿ ಹೋಗಿ ಎಲ್ಲಾ ಕೇಳಿ ತಿಳ್ಕೊಂಡು ನಿನ್ನ ಸಂಶಯನ ನಿವಾರಣೆ ಮಾಡ್ಕೊಂಡು ಬರ್ಬೊಹುದು.
ಈಗ ತಾನೆ ಅಭಿಮನ್ಯುವನ್ನು ಆಸ್ಪತ್ರೆಯಲ್ಲಿ ಭೇಟಿಯಾಗಿ ಮಾತಾಡ್ಕೊಂಡು ಬಂದೆ.
ಜೊತೆಗೆ ಅಕ್ಷರ ಕೂಡ ಇದ್ಲು.
ಮನೆಗೆ ಬರೋದಕ್ಕೆ ಹೇಳ್ದೆ.
ಅವಳಿಗೆ ಬರೋದಕ್ಕೆ ಮನಸ್ಸಿರಲಿಲ್ಲ.
ಹಾಗೆ ಮೈಸೂರಿಗೆ ಹೊರಟು ಹೋದ್ಲು.
ಎಲ್ಲರೂ ನನ್ನೊಂದಿಗೆ ಪ್ರೀತಿ, ವಿಶ್ವಾಸದಿಂದ ನಡೆದುಕೊಳ್ತಾ ಇದ್ದಾರೆ.
ಆದರೆ, ನೀನು ಮಾತ್ರ ಯಾಕೆ ಹೀಗೆ?
ದುಃಖದಿಂದ ಕೇಳಿದರು.
ಎಲ್ಲವನ್ನೂ ಮುಚ್ಚಿಡೋದಕ್ಕೆ ಪ್ರಯತ್ನ ಮಾಡ್ಬೇಡಿ.
ಸುಮ್ನೆ ಏನೆಲ್ಲೋ ಕಲ್ಪನೆ ಮಾಡ್ಕೊಂಡು ಹೇಳ್ತಾ ಇಲ್ಲ ನಾನು.
ಇಷ್ಟು ವರ್ಷ ಮಗನಿಗೆ ಅಪ್ಪ, ಅಮ್ಮ, ತಂಗಿ ಮೇಲೆ ಯಾವ ಪ್ರೀತಿ ಕೂಡ ಇರ್ಲಿಲ್ಲ.
ವರ್ಷಕ್ಕೆ ಒಂದ್ಸಲ ಕೂಡ ಫೋನ್ ಮಾಡಿ ಮಾತಾಡಿಸ್ತಾ ಇರ್ಲಿಲ್ಲ.
ಅಂತವನು ದಿಢೀರಾಗಿ ಮನೆಗೆ ಯಾಕೆ ಬಂದ?
ಅಭಿಮನ್ಯುವಿಗೆ ಏಟು ಬಿದ್ದ ಮರು ದಿನವೇ ತರಾತುರಿಯಲ್ಲಿ ಬೆಂಗಳೂರಿಗೆ ಯಾಕೆ ಹೊರಟು ಹೋದ?
ಮಗಳನ್ನು ಅಭಿಮನ್ಯುವಿಗೆ ಕೊಟ್ಟು ಮದ್ವೆ ಮಾಡೋ ವಿಚಾರ ಪ್ರಸ್ತಾಪ ಮಾಡಿದ್ದೇ ಪ್ರೀತಮ್.
ಆದರೆ, ಅಭಿಮನ್ಯುವಿಗೆ ಏಟು ಬಿದ್ದು ಸಾಯುವ ಸ್ಥಿತಿಯಲ್ಲಿರುವ ವಿಚಾರ ಗೊತ್ತಿದ್ರೂ ಯಾಕೆ ಬೆಂಗಳೂರಿಗೆ ಹೊರಟು ಹೋದ?
ಇದೆಲ್ಲ ನೋಡ್ತಾ ಇದ್ರೆ ಅಭಿಮನ್ಯುವನ್ನು ನೀವೇ ಕೊಲ್ಲೋದಕ್ಕೆ ಪ್ರಯತ್ನ ಮಾಡಿದ್ದೀರ ಅಂತ ನನಗನ್ನಿಸ್ತಾ ಇದೆ.
ಈಗ ಆಗಿದ್ದು ಆಯ್ತು.
ಈಗ ಹೇಳಿ ಏನು ಸುಖ ಇಲ್ಲ.
ಇನ್ನು ಮುಂದಾದರೂ ಮಗಳನ್ನು ಅಭಿಮನ್ಯುವಿಗೆ ಕೊಟ್ಟು ಮದ್ವೆ ಮಾಡೋದಕ್ಕೆ ಪ್ರಾಮಾಣಿಕವಾಗಿ ಪ್ರಯತ್ನ ಮಾಡ್ತಿರ?
ಅಥವಾ ಇದೀಗ ನಿಮ್ಗೆ ಅಂಟಿಕೊಂಡಿರುವ ಹೊಸ ಚಾಳಿಯನ್ನ ಮುಂದುವರೆಸ್ತೀರ!?
ನೀನಂದುಕೊಂಡಂತೆ ಕಟುಕ ನಾನಲ್ಲ.
ಅಭಿಮನ್ಯುವಿನ ಬಗ್ಗೆ ನಿನಗಿಂತ ಹೆಚ್ಚಿನ ಅಭಿಮಾನ ನನ್ಗೆ ಇದೆ.
ಅಭಿಮನ್ಯು ಏಟು ತಿಂದು ಆಸ್ಪತ್ರೆ ಸೇರಿದ್ದಕ್ಕೂ, ಮರುದಿನ ಪ್ರೀತಮ್ ಮನೆ ಬಿಟ್ಟು ಹೋಗಿದ್ದಕ್ಕೂ ಯಾವುದೇ ಸಂಬಂಧವಿಲ್ಲ.
ಅವನು ಇಲ್ಲಿ ಎಷ್ಟು ದಿನಾಂತ ಇರ್ಲಿಕ್ಕೆ ಸಾಧ್ಯ ಹೇಳು?
ಅಷ್ಟೊಂದು ದಿನ ರಜೆ ಹಾಕಿ ಇಲ್ಲಿ ಇದ್ದದ್ದೇ ದೊಡ್ಡ ವಿಷಯ.
ಆದಷ್ಟು ಬೇಗ ಇಬ್ಬರ ಮದ್ವೆ ಮಾಡಿ ಮುಗಿಸಬೇಕೂಂತ ಪ್ರೀತಮ್ ಆಸೆ ಪಟ್ಟಿದ್ದಾನೆ.
ಸಾಧ್ಯವಾದ್ರೆ ಅವನು ಮುಂದಿನ ತಿಂಗಳು ಬರ್ಬೊಹುದು.
ಮುಂದಿನ ತಿಂಗಳೇ ಅಭಿಮನ್ಯುವಿನೊಂದಿಗೆ ಮಗಳ ನಿಶ್ಚಿತಾರ್ಥ ಇಟ್ಟುಕೊಳ್ಳುವ.
ನೀನು ಯಾಕೆ ಏನೋ ಕಲ್ಪನೆ ಮಾಡ್ಕೊಂಡು ಹುಚ್ಚುಚ್ಚಾಗಿ ಮಾತಾಡ್ತಾ ಇದ್ದೀಯ ಅಂತ ನನ್ಗೊಂದು ಅರ್ಥವಾಗ್ತಾ ಇಲ್ಲ ಕಣ್ಣೀರು ಸುರಿಸಿ ಪತ್ನಿಯ ಮನಗೆಲ್ಲಲು ಪ್ರಯತ್ನಿಸಿದರು.
ಸರಿ ಬಿಡಿ, ಅದ್ಕೆ ಯಾಕೆ ಬೇಸರ ಮಾಡ್ಕೊಂಡು ಅಳ್ತಾ ಇದ್ದೀರ.
ನನ್ಗೇನೋ ಹಾಗೆ ಅನ್ನಿಸ್ತು.
ಅದ್ಕೆ ಕೇಳ್ದೆ ಅಷ್ಟೆ.
ಮನಸ್ಸಿನಲ್ಲಿ ಸಂಶಯ ಇಟ್ಟುಕೊಂಡು ಕೊರಗೋದಕ್ಕಿಂತ ಎಲ್ಲಾ ವಿಚಾರ ಎದುರಿಗೆ ಕೂತು ಕೇಳಿ ಪರಿಹರಿಸಿಕೊಳ್ಳೋದು ಒಳ್ಳೆಯದೆಂದು ತಿಳ್ಕೊಂಡು ಕೇಳ್ದೆ?
ನಿಮ್ಮ ಮನಸ್ಸು ನೋಯಿಸಿದ್ರೆ ಕ್ಷಮೆ ಇರಲಿ ಕೈ ಮುಗಿದು ಕ್ಷಮೆಯಾಚಿಸಿದರು ಲೀಲಾವತಿ.
ನೀನ್ಯಾಕೆ ಕ್ಷಮೆ ಕೇಳ್ಬೇಕು ಹೇಳು.
ನಾನೇ ಆತುರ ಬಿದ್ದು ನಿನ್ಗೆ ಹೊಡ್ದ್ದು ಬಿಟ್ಟೆ.
ನನ್ನ ಮೊದ್ಲು ಕ್ಷಮಿಸಿ ಬಿಡು.
ನೀನು ನನ್ನ ಬಾಳಸಂಗಾತಿಯಾಗಿರುವುದು ಹೋದ ಜನ್ಮದಲ್ಲಿ ನಾನು ಮಾಡಿದ ಪುಣ್ಯದ ಫಲ ಇರಬೊಹುದು.
ಏನೇ ಸಂಶಯವಿದ್ದರೂ ನನ್ನೊಂದಿಗೆ ಹಂಚಿಕೊಳ್ಳುವ ಮನಸ್ಥಿತಿ ಇರುವ ನಿನ್ನ ನಾನು ಅರ್ಥಮಾಡಿಕೊಳ್ಳದೆ ಹೊಡ್ದು ಬಿಟ್ಟೆ.
ಈ ಪಾಪಿಯನ್ನ ದಯವಿಟ್ಟು ಕ್ಷಮಿಸಿ ಬಿಡು ಗೋಳಾಡಿದ ರಾಜಶೇಖರ್, ಲೀಲಾವತಿಯ ಮನಸ್ಸು ಗೆಲ್ಲುವಲ್ಲಿ ಯಶಸ್ವಿಯಾದರು.
ಲೀಲಾವತಿ ಮನದಲ್ಲಿ ಹುಟ್ಟಿಕೊಂಡ ಸಂಶಯ ಪೂರ್ಣವಾಗಿ ತಿಳಿಗೊಳ್ಳದೆ ಇದ್ದರೂ ಗಂಡ ಹೇಳಿದ ಮಾತುಗಳನ್ನು ಕೇಳಿ ಸತ್ಯ ಇದ್ದರೂ ಇರಬಹುದು.
ಯಾವುದಕ್ಕೂ ಇನ್ನೊಂದಿಷ್ಟು ದಿನ ಕಾದು ನೋಡುವುದು ವಾಸಿ.
ಸುಮ್ಮನೆ ಜಗಳವಾಡಿ ಸಂಸಾರವನ್ನ ಯಾಕೆ ಹಾಳು ಮಾಡಿಕೊಳ್ಳಬೇಕು ಎಂದು ನಿರ್ಧರಿಸಿ ಸುಮ್ಮನಾದರು.
ಆದರೆ, ಮಗಳ ಭವಿಷ್ಯದ ಬಗ್ಗೆ ಯೋಚಿಸಿದಾಗ ಆಕೆಯಲ್ಲಿ ಆತಂಕ ಮತ್ತೆ ಹೆಚ್ಚಾಗತೊಡಗಿತು.
ಒಂದ್ವೇಳೆ ತನ್ನ ಗಂಡನಲ್ಲದೆ ಅಭಿಮನ್ಯುವಿಗೆ ಬೇರೆ ಯಾರಾದರು ಶತ್ರುಗಳು ಇರಬಹುದೆ?
ಮದುವೆಯಾದ ನಂತರ ಇಂಥಹ ಘಟನೆಗಳು ಮರುಕಳಿಸಿದರೆ ಮಗಳ ಭವಿಷ್ಯ ಹಾಳಾಗುವುದು ನಿಶ್ಚಿತ ಎಂದು ತಿಳಿದು ಚಿಂತೆಗೆ ಬಿದ್ದರು.
ರಾಜಶೇಖರ್ ಮನೆಯಿಂದ ಎಸ್ಟೇಟ್‌ಗೆ ತೆರಳಿದ ನಂತರ ಮಗಳಿಗೆ ದೂರವಾಣಿ ಕರೆ ಮಾಡಿದ ಲೀಲಾವತಿ ಅಭಿಮನ್ಯುವಿನ ಯೋಗಕ್ಷೇಮ ವಿಚಾರಿಸಿದರು.
ಅಕ್ಷರ, ನಾನೊಂದು ವಿಚಾರ ಹೇಳ್ತೇನೆ.
ಆದರೆ, ಈ ವಿಚಾರ ನಮ್ಮಿಬ್ಬರ ನಡುವೆಯೇ ಇಬೇಕು.
ಅಪ್ಪಿತಪ್ಪಿಯೂ ಯಾರಿಗೂ ಹೇಳೋದಕ್ಕೆ ಹೋಗ್ಬಾದು.
ನೀನು ಪ್ರಾಮಿಸ್ ಮಾಡಿದರೆ ಹೇಳ್ತೇನೆ ಅಂದರು ಲೀಲಾವತಿ.
ಪ್ರಾಮಿಸಾಗಿ ಯಾರಿಗೂ ಹೇಳೋದಿಲ್ಲ.
ನೀವು ರ್ಧೈಯವಾಗಿ ಹೇಳಿ ಎಂದು ಅಮ್ಮನಿಗೆ ಭಾಷೆ ನೀಡಿದಳು ಅಕ್ಷರ.
ಏನಿಲ್ಲ…, ಅಭಿಮನ್ಯು ತಲೆಗೆ ಮೊನ್ನೆ ಏಟು ಬೀಳ್ತಲ್ಲ.
ಹೊಡೆದವರು ಯಾರು ಅಂತ ನಿನ್ಗೇನಾದ್ರು ಗೊತ್ತಾಯ್ತಾ?
ಇಲ್ಲ ಅಮ್ಮ, ಯಾರೋ ಇಬ್ಬರು ಹಿಂದಿನಿಂದ ಹಿಂಬಾಲಿಸಿಕೊಂಡು ಬಂದದ್ದು ಮಾತ್ರ ಅವನಿಗೆ ಗೊತ್ತು.
ಯಾರೋ ತನ್ನಂತೆ ಮನೆಗೆ ಹೋಗುವವರು ಇರಬೊಹುದೂಂತ ತಿಳ್ಕೊಂಡು ಅವನು ತಿರುಗಿ ನೋಡೋದಕ್ಕೆ ಹೋಗ್ಲಿಲ್ಲ.
ಅಷ್ಟರೊಳಗೆ ಹಿಂಬದಿಯಿಂದ ತಲೆಗೆ ಪೆಟ್ಟು ಬಿದ್ದು ಪ್ರಜ್ಞೆ ಕಳ್ಕೊಂಡ.
ಹೊಡೆದವರು ಯಾರೂಂತ ಅವನಿಗೆ ಗೊತ್ತಾಗ್ಲಿಲ್ಲ ಅಂದಳು.
ಮಗಳ ಮಾತು ಕೇಳಿ ಲೀಲಾವತಿಯ ಎದೆಬಡಿತ ಮತ್ತಷ್ಟು ಹೆಚ್ಚಾಯಿತು.
ಗಂಡನ ಮೇಲಿದ್ದ ಸಂಶಯ ಆಕೆಯಲ್ಲಿ ಮತ್ತಷ್ಟು ಬಲವಾಯಿತು.
ಅಭಿಮನ್ಯುವಿಗೆ ಇಬ್ಬರು ಸೇರಿಕೊಂಡು ಹೊಡೆದಿದ್ದಾರೆ ಅಂದ ಮೇಲೆ ಅದು ತನ್ನ ಗಂಡ ಹಾಗೂ ಮಗನೇ ಇರಬಹುದು.
ಅಭಿಮನ್ಯುವಿನ ಹತ್ಯೆಗೆ ಯತ್ನಿಸಿದ ಮರು ದಿನ ಅಪ್ಪ, ಮಗನ ಮೊಗದಲ್ಲಿ ಎಂದಿನ ಉತ್ಸಾಹ ಕಾಣಲಿಲ್ಲ.
ಏನೋ ತಪ್ಪು ಮಾಡಿದವರಂತೆ ಚಡಪಡಿಸುತ್ತಾ ಇದ್ದರು.
ಇದ್ದಕ್ಕಿದ್ದಂತೆ ಪ್ರೀಮತ್ ಬೆಂಗಳೂರು ಸೇರಿಕೊಂಡ.
ಅಪ್ಪ, ಮಗ ಇಬ್ಬರು ಸೇರಿಕೊಂಡು ಕೊಲೆಯ ಸಂಚು ರೂಪಿಸಿರಬಹುದಾ?
ಮತ್ತೆ ಮನದೊಳಗೆ ಸಂಶಯ ನುಸುಳಿಕೊಂಡಿತು.
ಯಾವುದಕ್ಕೂ ಮುನ್ನಚ್ಚರಿಕೆಯಾಗಿ ಈ ವಿಚಾರವನ್ನು ಮಗಳಿಗೆ ತಿಳಿಸುವುದು ಒಳ್ಳೆಯದೆಂದು ನಿರ್ಧರಿಸಿದರು.
ಅಕ್ಷರ, ನಿನ್ಗೆ ಈ ವಿಚಾರ ಹೇಗೆ ಹೇಳ್ಬೇಕೂಂತ ತೋಚುತ್ತಿಲ್ಲ.
ಅಭಿಮನ್ಯುವಿಗೆ ಏಟು ಬಿದ್ದ ಮರು ದಿನ ಪ್ರೀತಮ್ ಮನೆ ಬಿಟ್ಟು ಹೊರಟು ಹೋದ.
ನಿಮ್ಮಪ್ಪ, ಅಣ್ಣ ಇಬ್ರೂ ಕೂಡ ಅಭಿಮನ್ಯುವಿಗೆ ಪೆಟ್ಟು ಬಿದ್ದು ಆಸ್ಪತ್ರೆಗೆ ಸೇರಿದ ಮರುದಿನ ತುಂಬಾ ಆತಂಕದಲ್ಲಿ ಇದ್ದಂತೆ ಕಾಣ್ತಾ ಇದ್ರು.
ಅಭಿಮನ್ಯು ಮನೆಗೆ ಬಂದು ಹೋದಲ್ಲಿಂದ ಸುಮಾರು ಒಂದೂವರೆ ತಿಂಗಳು ಒಂದು ರಾತ್ರಿಯೂ ಕೂಡ ತಪ್ಪಿಸದೆ ಇಬ್ಬರು ಹೊರಗೆ ಹೋಗಿ ಹತ್ತು, ಹನ್ನೊಂದು ಗಂಟೆಗೆ ಮನೆಗೆ ಬರ್ತಾ ಇದ್ರು.
ಕೇಳಿದ್ದಕ್ಕೆ ನನ್ನನ್ನೇ ಗದರಿಸಿದರು.
ಅಭಿಮನ್ಯುವನ್ನು ಮುಗಿಸಲು ಅಪ್ಪ, ಮಗ ಸೇಕೊಂಡು ಅವತ್ತು ರಾತ್ರಿ ಹಲ್ಲೆ ನಡೆಸಿರಬಹುದಾ?
ಎಂಬ ಸಂಶಯ ಕಾಡುತ್ತಾ ಇದೆ.
ಆದರೆ, ನಿಮ್ಮಪ್ಪನ ಈ ಬಗ್ಗೆ ವಿಚಾರಿಸಿದಾಗ ನನ್ಗೇನು ಗೊತ್ತಿಲ್ಲ ಅಂತ ಹೇಳ್ತಾ ಇದ್ದಾರೆ.
ಒಂದೊಂದು ಸಲ ಅವರು ಅಂತಹ ಕೆಲಸ ಮಾಡೋದಕ್ಕೆ ಸಾಧ್ಯ ಇಲ್ಲ ಅಂತ ಅನ್ನಿಸ್ತದೆ.
ಆದರೆ, ಅಭಿಮನ್ಯುವಿಗೆ ಏಟು ಬಿದ್ದ ನಂತರದ ದಿನಗಳಿಂದ ಅವರ ವರ್ತನೆಯಲ್ಲಿ ಸಾಕಷ್ಟು ಬದಲಾಗಿದೆ.
ಅದಕ್ಕೆ ನನ್ಗೆ ಸಂಶಯ ಮೂಡ್ತಾ ಇದೆ.
ಒಂದ್ವೇಳೆ ಅಪ್ಪ ಈ ಕೃತ್ಯ ಮಾಡದೆ ಇದ್ರೂ ಬೇರೆ ಯಾರಾದರೂ ಮಾಡಿರಬಹುದಾ?
ಅಂತ ಕಂಡು ಹಿಡಿಯಬೇಕು.
ಇಲ್ಲದಿದ್ದರೆ ಮುಂದೆ ಅಭಿಮನ್ಯುವಿನ ಜೀವಕ್ಕೆ ಅಪಾಯ ಇದೆ.
ನೀನು ಯಾವುದಕ್ಕೂ ಒಂದ್ಸಲ ಅಭಿಮನ್ಯುವಿಗೆ ಯಾರಾದರು ಶತ್ರುಗಳು ಇದ್ದಾರಾ?
ಅಂತ ವಿಚಾರಿಸಿ ನೋಡು.
ಆದರೆ, ನಾನು ಹೇಳಿದ ವಿಚಾರವನ್ನ ಯಾರಿಗೂ ಹೇಳೋದಕ್ಕೆ ಮಾತ್ರ ಹೋಗ್ಬೇಡ ಎಂದು ಮೆಲುದನಿಯಲ್ಲಿ ಎಲ್ಲವನ್ನೂ ಹೇಳಿ ಮುಗಿಸಿ ಕಳವಳಗೊಂಡು ಮಗಳಿಗೆ ಬಾಯಿ ಬಿಡದಂತೆ ಎಚ್ಚರಿಸಿದರು.
ನೀನೇನು ಭಯ ಪಟ್ಕೋಬೇಡ ಅಮ್ಮ.
ಸ್ವಲ್ಪ ದಿನ ಕಳೆದ ನಂತರ ಎಲ್ಲಾ ಸತ್ಯ ಹೊರಗೆ ಬರುತ್ತೆ.
ಸುಮ್ನೆ ಯಾಕೆ ಅಪ್ಪನ ಬಗ್ಗೆ ಸಂಶಯ ಪಡ್ಬೇಕು?
ಇವತ್ತು ಅಭಿಮನ್ಯುವನ್ನು ನೋಡೋದಕ್ಕೆ ಅವರು ಕೂಡ ಆಸ್ಪತ್ರೆಗೆ ಬಂದಿದ್ರು.
ಶೀಘ್ರ ಗುಣಮುಖವಾಗುವಂತೆ ಹಾರೈಸಿದ್ದಾರೆ.
ಅಪ್ಪ ಅಂತಹ ಕೆಲಸಕ್ಕೆ ಕೈ ಹಾಕೋದಿಲ್ಲ.
ಹೆಚ್ಚೆಂದರೆ ಗದರಿಸುವ ಕೆಲಸ ಮಾತ್ರ ಮಾಡ್ತಾರೆ ಅಷ್ಟೆ.
ಬೇರೆ ಯಾರಾದ್ರು ಮಾಡಿರಬೊಹುದು.
ಯಾವುದಕ್ಕೂ ಅಭಿಮನ್ಯು ಗುಣಮುಖವಾಗಲಿ.
ನಂತರ ಅವನೊಂದಿಗೆ ಕೂತು ಮಾತಾಡಿದ್ರೆ ಎಲ್ಲಾ ವಿಚಾರ ಗೊತ್ತಾಗುತ್ತೆ ಅಂದಳು.
ನಿನ್ನ ಭವಿಷ್ಯದ ಬಗ್ಗೆ ಯೋಚನೆ ಮಾಡಿದ್ರೆ ನನ್ಗೆ ಭಯ ಆಗ್ತಾ ಇದೆ.
ಅಭಿಮನ್ಯುವಿಗೆ ರಾತ್ರಿ ಹೊತ್ತಲ್ಲಿ ತಿರುಗಾಡ್ಬೇಡ ಅಂತ ಹೇಳು.
ಜನ ಸರಿ ಇಲ್ಲ ಲೀಲಾವತಿ ಮಗಳ ಭವಿಷ್ಯದ ಬಗ್ಗೆ ಮರುಗಿದರು.
ಅಮ್ಮನ ಮಾತು ಕೇಳಿ ಅಕ್ಷರಳ ಮನದಲ್ಲಿ ಹಲವಾರು ಸಂಶಯಗಳು, ಆತಂಕಗಳು ಒಟ್ಟಿಗೆ ಎದುರಾದವು.
ಅಪ್ಪ ಅಭಿಮನ್ಯುವನ್ನು ಕೊಲ್ಲೋದಕ್ಕೆ ಪ್ರಯತ್ನ ಪಟ್ಟರಾ?
ಅಭಿಮನ್ಯುವಿಗೆ ಏಟು ಬಿದ್ದ ಮರುದಿನ ಅಪ್ಪ ಆಸ್ಪತ್ರೆ ಕಡೆಗೆ ತಲೆ ಹಾಕಿ ನೋಡಲಿಲ್ಲ.
ನಾನು ಬಂದ ವಿಚಾರ ಯಾರಿಂದಲೋ ತಿಳಿದು ಆಸ್ಪತ್ರೆಗೆ ಬಂದರು.
ಆಸ್ಪತ್ರೆಗೆ ಬಂದರು ಕೂಡ ನೇರವಾಗಿ ಅಭಿಮನ್ಯುವಿನ ಬಳಿ ಬರಲಿಲ್ಲ.
ನನ್ನಿಂದ ಎಲ್ಲಾ ವಿಷಯ ತಿಳ್ಕೊಂಡ ನಂತರ ತಾನೇ ಒಳಗೆ ಬಂದದ್ದು?
ಅಮ್ಮ ಹೇಳ್ತಾ ಇರೋ ಮಾತು ಕೇಳಿದರೆ ನಿಜ ಇರಬಹುದು ಅನ್ನಿಸ್ತಾ ಇದೆ.
ಆದರೆ, ಒಂದೆಡೆ ಅಪ್ಪ ನಮ್ಮಿಬ್ಬರನ್ನ ಮದುವೆ ಮಾಡಿಸೋದಕ್ಕೆ ತುಂಬಾ ಆಸಕ್ತಿ ತೋರಿಸುತ್ತಿದ್ದಾರೆ.
ಅಪ್ಪ ನಮ್ಮಿಬ್ಬರಿಗೆ ಮದುವೆ ಮಾಡಿಸಿಕೊಡುವ ಮಾತುಗಳನ್ನಾಡಿ ನಂಬಿಸಿ ಮೋಸ ಮಾಡೋದಕ್ಕೆ ಹೊರಟ್ಟಿದ್ದಾರಾ?
ಎಂಬ ಪ್ರಶ್ನೆಗಳು ಮನದೊಳಗೆ ಉದಯಿಸಿದಾಗ ಛೇ, ಛೇ. . , ಅಪ್ಪ ಅಂತಹ ಮನುಷ್ಯ ಅಲ್ಲ ಎಂದು ತನಗೆ ತಾನೇ ಹೇಳಿಕೊಂಡಳಾದರೂ ಅಪ್ಪನ ಮೇಲೆ ಒಂದು ಹದ್ದಿನ ಕಣ್ಣು ಇಡುವುದು ಒಳ್ಳೆಯದೆಂದು ತೀರ್ಮಾನಿಸಿದಳು.
ಅಭಿಮನ್ಯು ಸುಮಾರು ಎರಡು ತಿಂಗಳ ಬಳಿಕ ಎದ್ದು ಓಡಾಡುವ ಸ್ಥಿತಿಗೆ ತಲುಪಿದ.
ಈ ನಡುವೆ ಅಕ್ಷರ ಆಗಿಂದಾಗೆ ಅಭಿಮನ್ಯುವನ್ನು ಭೇಟಿಯಾಗುತ್ತಲೇ ಇದ್ದಳು.
ವಿರೋಧಿಸುವ ಧೈರ್ಯ ಮಾತ್ರ ರಾಜಶೇಖರ್ ತೋರಲಿಲ್ಲ.
ವಿರೋಧ ವ್ಯಕ್ತ ಪಡಿಸಿದರೆ ಅಭಿಮನ್ಯುವಿನ ಕೊಲೆಗೆ ತಾನು ಹಾಗೂ ಮಗ ಸೇರಿಕೊಂಡು ನಡೆಸಿದ ಸಂಚು ಬಯಲಿಗೆ ಬರೋದಕ್ಕೆ ಹೆಚ್ಚು ಸಮಯ ಬೇಕಾಗಿಲ್ಲ ಎಂದು ತಿಳಿದು ಅಕ್ಷರ-ಅಭಿಮನ್ಯುವಿನ ಭೇಟಿಗೆ ಯಾವುದೇ ತಕರಾರು ಎತ್ತಲು ಮುಂದಾಗಲಿಲ್ಲ.
ಮಗಳನ್ನು ಅಭಿಮನ್ಯು ಮದುವೆಯಾಗುವ ವಿಚಾರ ನೆನೆಸಿಕೊಂಡಾಗ ರಾಜಶೇಖರ್ ರಕ್ತ ಕುದಿಯುತಿತ್ತು.
ಈ ಸಂಬಂಧವನ್ನ ಕೊನೆಗಾಣಿಸುವುದಾದರೂ ಹೇಗೆ?
ಎಂಬ ಚಿಂತೆ ಕಾಡತೊಡಗಿತು.
ಎರಡು ತಿಂಗಳ ಅವಧಿಯಲ್ಲಿ ಅಕ್ಷರ ಮನೆಗೆ ಭೇಟಿ ನೀಡಿದ್ದಕ್ಕಿಂತ ಹೆಚ್ಚಾಗಿ ಅಭಿಮನ್ಯುವಿನ ಮನೆಗೆ ಭೇಟಿ ನೀಡಿದ್ದೇ ಹೆಚ್ಚು.
ಕೆಲವೊಮ್ಮೆ ಅಭಿಮನ್ಯುವನ್ನು ಭೇಟಿಯಾಗಿ, ಅವನೊಂದಿಗೆ ಕೆಲಹೊತ್ತು ಕಳೆದು ಸೀದ ಮೈಸೂರಿಗೆ ಹೊರಟು ಹೋಗುತ್ತಿದ್ದಳು.
ಮನೆ ಕಡೆಗೆ ತಲೆ ಹಾಕಿ ನೋಡುವ ಗೋಚಿಗೆ ಹೋಗುತ್ತಿರಲಿಲ್ಲ.
ಏನೋ ಮಾಡಲು ಹೋಗಿ ಇನ್ನೇನೋ ಆಗಿ ಹೋಯ್ತಲ್ಲ?
ಎಂದು ರಾಜಶೇಖರ್ ಕೈ ಹಿಸುಕಿಕೊಂಡರು.
ಮಗಳಿಗೆ ಹೊಡೆದು ಬಡಿದು ಹೇಗೋ ನಿಖಿಲ್ ಜೊತೆ ಮದ್ವೆ ಮಾಡಿ ಕಳುಹಿಸಬಹುದಿತ್ತು.
ಆದರೆ, ಅಭಿಮನ್ಯುವಿಗೆ ಕೊಟ್ಟು ಮದ್ವೆ ಮಾಡಿಸಿ ಕೊಡುತ್ತೇವೆಂದು ಮಾತುಕೊಟ್ಟಿದ್ದೇ ದೊಡ್ಡ ತಪ್ಪಾಯ್ತು.
ಮೊದ್ಲೆಲ್ಲ ಮಗಳು ಅಭಿಮನ್ಯುವನ್ನು ಇಷ್ಟೊಂದು ಧೈರ್ಯದಲ್ಲಿ ಭೇಟಿಯಾಗ್ತಾ ಇರ್ಲಿಲ್ಲ.
ಈಗ ನೋಡಿದ್ರೆ ಮನೆಗೂ ಬಾರದೆ ಅಭಿಮನ್ಯುವಿನ ಮನೆಯಲ್ಲೇ ಕಾಲ ಕಳೆಯೋದಕ್ಕೆ ಪ್ರಾರಂಭ ಮಾಡಿಬಿಟ್ಟಿದ್ದಾಳೆ.
ವಿರೋಧ ಮಾಡಲು ಇದು ಸೂಕ್ತ ಸಮಯವಲ್ಲ.
ಜನ ಬಾಯಿಗೆ ಬಂದಂಗೆ ಮಾತಾಡಿಕೊಳ್ಳುವ ಮೊದಲು ಏನಾದರೊಂದು ಮಾಡಬೇಕು ಅಂದುಕೊಂಡರು.
ಬೆಂಗಳೂರಿನಿಂದ ಮತ್ತೆ ಮಗನನ್ನು ಕರೆಯಿಸಿಕೊಂಡ ರಾಜಶೇಖರ್ ಎರಡನೇ ಬಾರಿ ಅಭಿಮನ್ಯುವನ್ನು ಬೇಟೆಯಾಡಿ ಮುಗಿಸುವುದಕ್ಕೆ ಸಂಬಂಧಿಸಿದಂತೆ ಚರ್ಚೆ ನಡೆಸಿದರು.
ಹಾಳಾದ ಆ ಹುಡುಗನ ಆಯುಷ್ಯ ಎಷ್ಟೊಂದು ಗಟ್ಟಿಯಾಗಿದೆ ನೋಡು.
ಸತ್ತೇ ಹೋದ ಅಂತ ಬಿಟ್ಟು ಬಂದೊ.
ಆದ್ರೆ ಬದುಕಿಬಿಟ್ಟ.
ಇದೀಗ ಮೊದ್ಲಿಗಿಂತ ಲವಲವಿಕೆಯಿಂದ ಒಡಾಡ್ತಾ ಇದ್ದಾನೆ.
ಕಳೆದ ಸಲ ಏನೋ ಅವನ ಅದೃಷ್ಟ ಚೆನ್ನಾಗಿಯೇ ಇತ್ತು.
ಬಚಾವಾಗಿ ಬಿಟ್ಟ.
ಆದರೆ, ಈ ಸಲ ಹಾಗೆ ಆಗೋದಕ್ಕೆ ಬಿಡ್ಬಾದು.
ಈಗಾಗ್ಲೇ ನಿಮ್ಮಮ್ಮ ನನ್ನ ಮೇಲೆ ಸಂಶಯಗೊಂಡಿದ್ದಾಳೆ.
ಇನ್ನು ನಾವಿಬ್ರು ಸೇರ್ಕೊಂಡು ಈ ಕೆಲ್ಸ ಮಾಡಿ ಮುಗಿಸೋದಕ್ಕೆ ಸಾಧ್ಯ ಇಲ್ಲ.
ನೀನು ಕಳೆದ ಸಲ ಹೇಳ್ದ ಹಾಗೆ ಈ ಕೆಲ್ಸವನ್ನ ಬೆಂಗಳೂರಿನ ಯಾವುದಾದ್ರೂ ಸುಫಾರಿ ಕಿಲ್ಲಸ್‌ಗೆ ವಹಿಸೋದು ಒಳ್ಳೆಯದ್ದು.
ನೀನೇನಂತಿಯ?ಮಗನನ್ನು ಕೇಳಿದರು ರಾಜಶೇಖರ್.
ಆ ಸಣ್ಣ ಹುಡುಗನ ಕೊಲ್ಲೋದಕ್ಕೆ ಎಷ್ಟು ಹೊತ್ತು ಬೇಕು ಹೇಳಿ?
ನಿಮ್ಮ ಆತುರದಿಂದ ಅವನು ಬದುಕುಳಿದ.
ತಲೆ ಚೂರು ಚೂರಾಗುವ ಹಾಗೆ ಬಾರಿಸ್ಬೇಕಾಗಿತ್ತು.
ಈ ಸಲ ದೊಣ್ಣೆ ತಗೊಂಡು ತಲೆಗೆ ಹೊಡೆಯೋದು ಬೇಡ.
ಕೋವಿ ತಗೊಂಡು ಗುಂಡಿಕ್ಕಿ ಸಾಯಿಸಿ ಬಿಡುವ.
ಒಂದೇ ಏಟು ಉಸಿರು ಬಿಟ್ಟು ತೆಗೆದುಕೊಳ್ಳುವುದಕ್ಕೂ ಅಲ್ಲಿ ಅವಕಾಶ ಇರೋದಿಲ್ಲ.
ನೀವು ಮನೆಯಲ್ಲಿ ಹಾಯಾಗಿರಿ.
ಆ ಜವಾಬ್ದಾರಿಯನ್ನ ನಾನೇ ನಿಭಾಯಿಸ್ತೇನೆ ಪ್ರೀತಮ್ ಧೈರ್ಯದಿಂದ ಅಭಿಮನ್ಯುವನ್ನು ಹತ್ಯೆಗೈಯುವ ಜವಾಬ್ದಾರಿ ವಹಿಸಿಕೊಳ್ಳಲು ಮುಂದಾದ.
ಪ್ರೀತಮ್‌ನ ಮಾತು ಕೇಳಿ ರಾಜಶೇಖರ್ ಕಳವಳಗೊಂಡರು.
ಕಳೆದ ಬಾರಿ ಹತ್ಯೆಗೆ ಯತ್ನಿಸಿದ ವಿಚಾರ ಪತ್ನಿಗೆ ಅಲ್ಪ ಸ್ವಲ್ಪ ಗೊತ್ತಾಗಿದೆ.
ಇನ್ನು ದಿನಾ ರಾತ್ರಿ ಹೊರಗೆ ಹೋಗುವುದಕ್ಕೆ ಪ್ರಾರಂಭ ಮಾಡಿದರೆ ಅವಳೇ ನಮ್ಮನ್ನ ಕಂಬಿ ಎಣಿಸುವ ಹಾಗೆ ಮಾಡಿ ಬಿಡುತ್ತಾಳೆ ಅಂದುಕೊಂಡು ಆತಂಕಕ್ಕೆ ಒಳಗಾದರು.
ಆ ಹುಡುಗನ ಕೊಲ್ಲೋದು ನೀನಂದುಕೊಂಡಷ್ಟು ಸುಲಭವಲ್ಲ.
ಮೊದಲಾಗಿದ್ರೆ ರಾತ್ರಿ ಹೊರಗೆ ಹೋಗುವಾಗ ನಿಮ್ಮಮ್ಮನಿಗೆ ಯಾವುದೇ ಸಂಶಯ ಇಲಿಲ್ಲ.
ಆದರೆ, ಅಭಿಮನ್ಯುವಿನ ತಲೆಗೆ ಪೆಟ್ಟು ಬಿದ್ದ ನಂತರ ಅದು ನಾವಿಬ್ರು ಸೇರ್ಕೊಂಡು ಮಾಡಿದ ಕೆಲಸ ಅಂತ ತಿಳ್ಕೊಂಡು ನನ್ನೊಂದಿಗೆ ಬಾಯಿ ಬಡ್ಕೊಂಡಿದ್ದಳು.
ಅವಳ ಬಾಯಿ ಮುಚ್ಚಿಸುವಷ್ಟರಲ್ಲಿ ನನ್ಗೆ ಸಾಕುಸಾಕಾಗಿ ಹೋಯ್ತು.
ಮತ್ತೆ ಸಮಸ್ಯೆಯ ಸುಳಿಯಲಿ ಸಿಲುಕಿಕೊಳ್ಳುವುದು ಬೇಡ.
ಆ ಜವಾಬ್ದಾರಿಯನ್ನ ಯಾರಿಗಾದ್ರೂ ವಹಿಸಿಕೊಡುವುದೇ ವಾಸಿ.
ಒಂದಷ್ಟು ಹಣ ಖರ್ಚಾದ್ರೂ ಪರ್ವಾಗಿಲ್ಲ.
ನೀವಂದುಕೊಂಡಂತೆ ಆಗ್ಲಿ ಅಪ್ಪ.
ಅದಕ್ಕೆ ಬೇಕಾದ ಎಲ್ಲಾ ವ್ಯವಸ್ಥೆ ಮಾಡ್ತೇನೆ.
ರಜೆ ಮುಗಿಸಿಕೊಂಡು ಬೆಂಗಳೂರಿಗೆ ಹೋದ ನಂತರ ಅಲ್ಲಿಂದ ಸುಫಾರಿ ಕಿಲ್ಲಸ್‌ಗಳನ್ನ ಕಳುಹಿಸಿಕೊಡ್ತೇನೆ.
ಅವರಿಗೆ ಉಳಿದುಕೊಳ್ಳೋದಕ್ಕೆ ಯಾವುದಾದರೊಂದು ಲಾಡ್ಜ್ ವ್ಯವಸ್ಥೆ ಮಾಡಿಕೊಡಿ ಎಂದು ಕೇಳಿಕೊಂಡ ಪ್ರೀತಮ್.
ದೂರದಲ್ಲಿ ನಿಂತಿದ್ದ ಲೀಲಾವತಿ ಎಲ್ಲವನ್ನೂ ಕಿವಿಗೊಟ್ಟು ಕದ್ದಾಲಿಸುತ್ತಿದ್ದರು.
ಪರಿಸ್ಥಿತಿ ಹೀಗೆಯೇ ಮುಂದುವರೆದರೆ ಅಭಿಮನ್ಯು ಹೆಚ್ಚು ದಿನ ಬದುಕುಳಿಯುವುದಿಲ್ಲ.
ಪಾಪ, ಬಡ ಹುಡುಗ.
ಏನು ತಪ್ಪು ಮಾಡಿದ ಅಂತ ಇಂತಹ ಘೋರ ಶಿಕ್ಷೆ ಕೊಡ್ತಾ ಇದ್ದಾರೆ?
ತಪ್ಪು ಅವನೊಬ್ಬನೇ ಮಾಡಿರೋದಕ್ಕೆ ಸಾಧ್ಯವಿಲ್ಲ.
ಎರಡು ಕೈ ಸೇರಿದರೆ ಮಾತ್ರ ಚಪ್ಪಾಳೆ ಆಗೋದು.
ತಪ್ಪು ಮಗಳದ್ದೂ ಇದೆ.
ಅವಳಿಗೆ ಶಿಕ್ಷೆ ನೀಡೋದು ಬಿಟ್ಟು ಪಾಪದ ಹುಡುಗನ ಪ್ರಾಣ ತೆಗೆಯಲು ಹೊರಟಿದ್ದಾರೆ.
ಇಂತಹ ಅಯೋಗ್ಯನೊಂದಿಗೆ ಇನ್ನು ಜೀವನ ನಡೆಸುವುದಾದರೂ ಹೇಗೆ?
ದೇವರೇ ಆದಷ್ಟು ಬೇಗ ನನ್ನ ಇಲ್ಲಿಂದ ಕರೆದೊಯ್ದು ಬಿಡು.
ನನ್ಗಂತೂ ಸಾಕಾಗಿ ಹೋಗಿದೆ ಈ ಜೀವನ ಎಂದು ಮನದಲ್ಲಿ ಅಂದುಕೊಂಡ ಲೀಲಾವತಿ ಕಣ್ಣೀರಿನ ಕಡಲಾದರು.
ಮನೆಯಂಗಳದಲ್ಲಿ ಅಭಿಮನ್ಯುವಿನ ಹತ್ಯೆಗೆ ಸಂಚು ರೂಪಿಸಿ ಮನೆಯೊಳಗೆ ಪ್ರವೇಶಿಸಿದ ಇಬ್ಬರು ಬೇರೊಂದು ವಿಚಾರದ ಬಗ್ಗೆ ಚರ್ಚೆಯಲ್ಲಿ ತೊಡಗಿದರು.
ರಾಜಶೇಖರ್ ಬಳಿ ಎಂದಿನಂತೆ ಸಹಜವಾಗಿ ತೆರಳಿದ ಲೀಲಾವತಿ ರೀ. . ತವರು ಮನೆಗೆ ಹೋಗದೆ ತುಂಬಾ ವರ್ಷ ಆಯ್ತು.
ನಾಳೆ ಹೋಗಿ ಒಂದು ದಿನ ಇದ್ದು ಬರ್ತೇನೆ.
ವಿನಯವಾಗಿ ಕೇಳಿಕೊಂಡರು.
ಒಂದು ದಿನ ಏನು ಒಂದುವಾರ ಬೇಕಾದ್ರೂ ಇದ್ದು ಬಾ.
ನಂದೇನು ಅಭ್ಯಂತರವಿಲ್ಲ.
ನೀನು ತವರು ಮನೆಗೆ ಹೋಗದೆ ಐದಾರು ವರ್ಷಗಳೇ ಕಳೆದಿಬೇಕು.
ಹೋಗಿ ಬಾ.
ಮನೆಯಲ್ಲಿ ಎಲ್ಲರನ್ನ ಕೇಳ್ದೆ ಅಂತ ಹೇಳು ಎಂದು ಲೀಲಾವತಿಯ ಕೋರಿಕೆಗೆ ಒಪ್ಪಿಗೆ ಸೂಚಿಸಿದರು.
ಪತ್ನಿ ಮನೆಯಲ್ಲಿ ಇಲ್ಲದಿದ್ದರೆ ಅಭಿಮನ್ಯುವಿನ ಕೊಲೆಗೆ ಬೇಕಾದ ಸಂಚು ರೂಪಿಸಲು ಸಹಕಾರಿಯಾಗುತ್ತದೆ ಎಂದು ತಿಳಿದು ಹರ್ಷಿತರಾದ ರಾಜಶೇಖರ್ ಪತ್ನಿಯ ತವರು ಮನೆ ಭೇಟಿ ಕಾಯಕ್ರಮಕ್ಕೆ ಹಸಿರುನಿಶಾನೆ ತೋರಿದರು.
ಸದ್ಯ ಹೋಗೋದಕ್ಕೆ ಅವಕಾಶ ಮಾಡಿಕೊಟ್ಟರಲ್ಲ ಎಂದು ಲೀಲಾವತಿ ಹರ್ಷಿತರಾದರು.
ಅಭಿಮನ್ಯುವಿನ ಹತ್ಯೆಗೆ ಗಂಡ, ಮಗ ಸೇರಿಕೊಂಡು ಎರಡನೇ ಬಾರಿಗೆ ಸಂಚು ರೂಪಿಸುತ್ತಿರುವ ವಿಚಾರವನ್ನು ಮಗಳಿಗೆ ತಿಳಿಸಿ ಅಭಿಮನ್ಯುವಿನ ಪ್ರಾಣ ಉಳಿಸಬೇಕೆಂದು ನಿರ್ಧರಿಸಿದ ಲೀಲಾವತಿ ಗಂಡನಿಗೆ ತವರು ಮನೆಗೆ ಹೋಗಿ ಬರುತ್ತೇನೆಂದು ಸುಳ್ಳು ಹೇಳಿ ನೇರವಾಗಿ ಮೈಸೂರಿನ ಕಡೆಗೆ ತಾವೇ ಕಾರನ್ನು ಚಲಿಸುತ್ತಾ ತೆರಳಿದರು.
ಮೈಸೂರಿಗೆ ತಲುಪಿದೊಡನೆ ಮಗಳನ್ನು ಹಾಸ್ಟೆಲ್‌ಗೆ ಕರೆಯಿಸಿಕೊಂಡ ಲೀಲಾವತಿ ಮಗಳನ್ನು ತಬ್ಬಿಕೊಂಡು ಅತ್ತುಬಿಟ್ಟರು.
ನೀನು ಕಲ್ಪನೆ ಮಾಡಿಕೊಂಡಂತೆ ಅಭಿಮನ್ಯು ಜೊತೆ ಇನ್ನು ಮುಂದೆ ಸುಂದರವಾದ ಬದುಕು ಕಟ್ಟಿಕೊಳ್ಳೋದಕ್ಕೆ ಸಾಧ್ಯವಿಲ್ಲ ಅಕ್ಷರ.
ಎಲ್ಲಾ ಮುಗಿದೋಯ್ತು… ಎಂದು ಗೋಳಾಡಿದರು.
ಅಮ್ಮನನ್ನು ಸಮಾಧಾನ ಪಡಿಸಿದ ಅಕ್ಷರ, ಅಂತಹ ಆಗಬಾರದ ಅನುಹುತ ಏನಾಗಿದೆ?
ಯಾಕಾಗಿ ಇಷ್ಟೊಂದು ಗೋಳಾಡ್ತಾ ಇದ್ದೀರ? ಕೇಳಿದಳು. 
ಅಕ್ಷರ, ನೀನು ಅಭಿಮನ್ಯುವನ್ನು ಮರೆತು ಬಿಡೋದೇ ವಾಸಿ.
ನೀನಂದುಕೊಂಡಂತೆ ಬೇರೆ ಯಾರೋ ಅಭಿಮನ್ಯುವನ್ನು ಕೊಲ್ಲೋದಕ್ಕೆ ನೋಡ್ಲಿಲ್ಲ.
ನಿಮ್ಮಪ್ಪ, ಅಣ್ಣ ಇಬ್ರು ಸೇರ್ಕೊಂಡು ಆ ಕೆಲಸ ಮಾಡಿದ್ರು.
ಈಗ ಯಾವುದೇ ವಿಚಾರ ಗೊತ್ತಿಲ್ಲದವರ ಹಾಗೆ ನಾಟಕ ಆಡ್ತಾ ಇದ್ದಾರೆ.
ಅಭಿಮನ್ಯುವಿಗೆ ಎಚ್ಚರದಿಂದ ಇರೋದಕ್ಕೆ ಹೇಳು.
ನೀನು ಪ್ರೀತಿ ಮಾಡೋದನ್ನ ಮುಂದುವರೆಸಿದರೆ ಅಭಿಮನ್ಯು ಹೆಚ್ಚು ಕಾಲ ಬದುಕುಳಿಯುವ ಭರವಸೆ ನನ್ಗೆ ಇಲ್ಲ.
ನಿನ್ನ ಪ್ರೀತಿಯಿಂದಾಗಿ ಅನ್ಯಾಯವಾಗಿ ಆ ಬಡ ಹುಡುಗನ ಜೀವ ತೆಗೆದು ಬಿಡ್ತಾರೆ, ಆ ಪಾಪಿಗಳು.
ದಯವಿಟ್ಟು ಅಭಿಮನ್ಯುವನ್ನು ಮರೆತು ಬಿಡು ಮಗಳ ಬಳಿ ಕೈ ಮುಗಿದು ಕೇಳಿಕೊಂಡರು.
ಬರಸಿಡಿಲು ಬಡಿದಂತೆ ಒಂದೆರಡು ನಿಮಿಷಗಳ ಕಾಲ ಮಾತು ಹೊರಡದೆ ಕಲ್ಲಾಗಿ ಹೋದ ಅಕ್ಷರಳ ಕಣ್ಗಳಿಂದ ಕಣ್ಣೀರ ಧಾರೆ ಹರಿಯಲು ಪ್ರಾರಂಭಿಸಿತು.
ಅಮ್ಮ…, ಅಭಿಮನ್ಯುವನ್ನು ನನ್ನಿಂದ ಮರೆಯೋದಕ್ಕೆ ಸಾಧ್ಯವಿದೆಯಾ? ಕೇಳಿದಳು. 
ಇನ್ನೇನು ಮಾಡೋದಕ್ಕೆ ಸಾಧ್ಯ ಹೇಳು ನನ್ನ ಕಂದ.
ನನ್ಗೆ ತೋಚಿದ್ದನ್ನ ನಾನು ಹೇಳ್ದೆ.
ನನ್ಗೂ ಈ ಬದುಕು ಸಾಕಾಗಿ ಹೋಗಿದೆ.
ನಿಮ್ಮಪ್ಪನೊಂದಿಗೆ ಜೀವನ ನಡೆಸಿದ್ದು ಸಾಕೆನ್ನಿಸ್ತಾ ಇದೆ.
ಅಭಿಮನ್ಯು ತುಂಬಾ ಒಳ್ಳೆಯ ಹುಡುಗ.
ಅವನಿಗೆ ಈ ವಿಚಾರ ಗೊತ್ತಾದ್ರೆ ತುಂಬಾ ನೊಂದುಕೊಳ್ತಾನೆ.
ಏನ್ಮಾಡೋದಕ್ಕೆ ಸಾಧ್ಯ ಹೇಳು?
ಜೀವನದಲ್ಲಿ ಒಂದನ್ನ ಪಡೆದುಕೊಳ್ಳುವಾಗ ಮತ್ತೊಂದನ್ನ ಕಳೆದುಕೊಳ್ಬೇಕು.
ಒಂದ್ವೇಳೆ ಅಭಿಮನ್ಯುವನ್ನು ಪಡೆದುಕೊಳ್ಳಲೇಬೇಕೂಂತ ನೀನು ಹಟ ಹಿಡಿದು ಕೂತ್ಕೊಂಡ್ರೆ ಅಭಿಮನ್ಯು ಪ್ರಾಣ ಕಳೆದುಕೊಳ್ಬೇಕಾಗುತ್ತೆ.
ಪ್ರೀತಿಗಿಂತ ಜೀವ ಮುಖ್ಯ ಅಂಥ ನನಗನ್ನಿಸ್ತಾ ಇದೆ.
ಜೀವ ಕಳೆದುಕೊಂಡು ಸಾಧಿಸುವಂತಹದ್ದು ಏನೂ ಇಲ್ಲ.
ನೀನು ಅಭಿಮನ್ಯುವನ್ನು ದೈಹಿಕವಾಗಿ ಕಳೆದುಕೊಳ್ಳಬಹುದು.
ಆದರೆ, ಮಾನಸಿಕವಾಗಿ ಅಭಿಮನ್ಯುವನ್ನು ನಿನ್ನಿಂದ ದೂರ ಸರಿಸಲು ಯಾರಿಂದಲೂ ಸಾಧ್ಯವಿಲ್ಲ.
ಇನ್ನು ನಿನ್ಗೆ ಅಭಿಮನ್ಯುವನ್ನು ಮನಸ್ಸಿನಲ್ಲಿ ಮಾತ್ರ ಪ್ರೀತಿಸೋದಕ್ಕೆ, ಪೂಜಿಸೋದಕ್ಕೆ ಸಾಧ್ಯ.
ಎಂದುಹೇಳಿ ಕಣ್ಣೀರು ಸುರಿಸಿದರು.
ಅಕ್ಷರ ಅಮ್ಮನ ಮಾತು ಕೇಳಿ ಕುಸಿದು ಬಿದ್ದಳು.
ಲೀಲಾವತಿ ಆತಂಕಗೊಂಡು ಪಕ್ಕದಲ್ಲಿಯೇ ಇದ್ದ ನೀರಿನ ಬಾಟಲಿಯಿಂದ ಮಗಳ ಮುಖಕ್ಕೆ ನೀರು ಚಿಮುಕಿಸಿ ಎಬ್ಬಿಸಿ ತನ್ನ ಮಡಿಲಲ್ಲಿ ಮಲಗಿಸಿಕೊಂಡು ಅಕ್ಕರೆಯಿಂದ ತಲೆಯನ್ನು ತಡವಿದರು.
ಕೆಲವು ನಿಮಿಷಗಳ ಬಳಿಕ ಸುಧಾರಿಸಿಕೊಂಡ ಅಕ್ಷರ ಮುಂದೇನು?
ಎಂಬ ಚಿಂತೆಗೆ ಬಿದ್ದಳು.
ಕಣ್ಗಳಿಂದ ಜಲಪಾತದಂತೆ ಕಣ್ಣೀರಧಾರೆ ಹರಿಯಲು ಪ್ರಾರಂಭಿಸಿತು.
ಉಸಿರಾಡುತ್ತಿರುವುದೇ ಆ ಒಂದು ನಿರ್ಮಲವಾದ ಪ್ರೀತಿಯನ್ನು ಪಡೆಯುದಕೋಸ್ಕರ.
ಆ ಪ್ರೀತಿನೇ ಇಲ್ಲ ಅಂದ ಮೇಲೆ ಬದುಕಿದ್ದೇನು ಪ್ರಯೋಜನ?
ಕುಟುಂಬದ ಗೌರವ ಉಳಿಯಬೇಕೆಂಬ ಒಂದೇ ಉದ್ದೇಶಕ್ಕೆ ತಾನೇ ಅಪ್ಪ ಇಂಥಹ ಹೀನ ಕೃತ್ಯಕ್ಕೆ ಕೈ ಹಾಕುತ್ತಾ ಇರೋದು.
ನಾನೆ ಇಲ್ಲವಾದರೆ…?
ಅದೇ ಸರಿಯಾದ ಮಾರ್ಗ.
ಇನ್ನು ಬದುಕಿದ್ದು ಪ್ರಯೋಜನವಿಲ್ಲ ಅಂದುಕೊಂಡಳು.
ಆದರೆ, ಕೆಲವು ನಿಮಿಷ ಕೂತು ಆಲೋಚಿಸಿದಾಗ ನಾನು ಸತ್ತರೆ ಅಭಿಮನ್ಯು ಬದುಕುಳಿಯುತ್ತಾನಾ?
ನಾನಿಲ್ಲ ಅಂದಮೇಲೆ ಅವನು ಖಂಡಿತ ಬದುಕುಳಿಯುವುದಿಲ್ಲ.
ನನ್ನ ಈ ಬದುಕು ನಾಶವಾದರೂ ಚಿಂತೆ ಇಲ್ಲ.
ಅವನ ಬದುಕು ಸುಂದರವಾಗಿ ಅರಳಬೇಕು.
ಅದಕ್ಕಾಗಿ ಪ್ರೀತಿಯನ್ನು ತ್ಯಾಗ ಮಾಡಲೇ ಬೇಕು.
ಎಂದು ತೀರ್ಮಾನಿಸಿದಳು.
ಇಷ್ಟೊಂದು ವರ್ಷ ಪ್ರೀತಿಯ ಸವಿಯನ್ನು ಉಣಬಡಿಸಿ ಇದೀಗ ಏಕಾ‌ಏಕಿ ಇನ್ನು ಮುಂದೆ ನಿನ್ನ ಪ್ರೀತಿ ಮಾಡೋದಕ್ಕೆ ಸಾಧ್ಯವಿಲ್ಲವೆಂದು ಹೇಳಿದರೆ ಅಭಿಮನ್ಯುವಿಗೆ ತಾನು ವಿಷ ಉಣಿಸಿದಂತಾಗುವುದಿಲ್ಲವೇ?
ನನ್ನ ಬಗ್ಗೆ ಅಭಿಮನ್ಯು ಅದೆಷ್ಟು ಅಸಹ್ಯ ಪಟ್ಟುಕೊಳ್ಳೋದಿಲ್ಲ?
ಎಲ್ಲಾ ಸಂಬಂಧಗಳನ್ನು ಕಡಿದುಕೊಂಡು ಅಪ್ಪನ ಆಸೆಯಂತೆ ಹೊಸ ಸಂಬಂಧ ಬೆಳೆಸೋದಕ್ಕೆ ತನ್ನಿಂದ ಸಾಧ್ಯವಿದೆಯಾ?
ಅಭಿಮನ್ಯುವಿನ ಹೊರತಾಗಿ ಮತ್ತೊಬ್ಬ ಪುರುಷನನ್ನು ತನ್ನ ಹೃದಯಲ್ಲಿ ತಂದು ಕೂರಿಸಿಕೊಳ್ಳೋದಕ್ಕೆ ಸಾಧ್ಯವಿದೆಯಾ?
ನಾನೆಂತಾ ಪಾಪಿ.
ಈ ಜಗತ್ತಿನಲ್ಲಿ ನನ್ನಷ್ಟು ನತದೃಷ್ಟ ಹೆಣ್ಣು ಮತ್ತೊಬ್ಬಳಿಲ್ಲ.
ನಾನೇನು ಪಾಪ ಮಾಡಿದೆ?
ನಾನ್ಯಾರಿಗೆ ದ್ರೋಹ ಮಾಡಿದೆ?
ನಂಬಿದ ದೇವರು ನನಗೆ ಕೊನೆಗೆ ಕೈ ಕೊಟ್ಟು ಬಿಟ್ಟ.
ಅವನು ಪೂಜೆಗೆ ಅರ್ಹನಲ್ಲ.
ಇನ್ನು ಮುಂದೆ ದೇವರಿಗೆ ಪೂಜೆ ಸಲ್ಲಿಸಿ ಪ್ರಯೋಜನವಿಲ್ಲ.
ಅಭಿಮನ್ಯು ಇನ್ನೆಂದೂ ತನ್ನವನಾಗಲು ಸಾಧ್ಯವಿಲ್ಲ.
ಅವನನ್ನೇ ದೇವರೆಂದು ಪೂಜಿಸುತ್ತೇನೆ.
ನನಗದಷ್ಟೇ ಸಾಕು ಅಂದುಕೊಂಡು ಕಣ್ಣೀರು ಸುರಿಸಿದಳು.
ಕಣ್ಣೀರು ಒರೆಸಿಕೊಂಡ ಅಕ್ಷರ ಆಯ್ತು, ಅಮ್ಮ, ನೀವಂದುಕೊಂಡಂತೆ ಆಗಲಿ.
ಆ ದೇವರು ನನ್ನ ಹಣೆಬರಹ ಚೆನ್ನಾಗಿ ಬರೆದಿಲ್ಲ ಅಂತ ಕಾಣುತ್ತೆ.
ಸಣ್ಣ ವಯಸ್ಸಿನಿಂದಲೂ ಕೂಡ ನಾನು ತುಂಬಾ ಇಷ್ಟಪಟ್ಟದ್ದು ಯಾವುದು ಕೂಡ ನನ್ಗೆ ಸಿಕ್ಕಿಲ್ಲ.
ದೇವರು ಈಗ ನನ್ನ ಪ್ರೀತಿ ಕಸಿದುಕೊಳ್ಳೋದಕ್ಕೆ ನೋಡ್ತಾ ಇದ್ದಾನೆ.
ನನ್ನ ಹಣೆಬರಹನೇ ಅಂಥದ್ದು.
ಇನ್ನು ಯಾರನ್ನ ದೂರಿ ಏನು ಪ್ರಯೋಜನ ಹೇಳಿ?
ಅಪ್ಪ ನಮ್ಮಿಬ್ಬರನ್ನ ದೂರ ಮಾಡಿ ಅದೇನು ಸಾಧಿಸಬೇಕೂಂತ ಇದ್ದಾರೋ ಸಾಧಿಸಲಿ.
ಅವರಿಗೆ ಅವರ ಶ್ರೀಮಂತಿಕೆ, ಗೌರವ ಹಾಳಾಗಬಾರದು.
ಅದು ಬಿಟ್ಟರೆ ಬೇರೊಂದು ಪ್ರಪಂಚ ಅವರಿಗೆ ಗೊತ್ತಿಲ್ಲ.
ಈ ಪ್ರೀತಿ, ವಿಶ್ವಾಸ ಅವರಿಗೆ ಬೇಕಾಗಿಲ್ಲ.
ಅಂಥವರೊಂದಿಗೆ ವಾದಮಾಡಿ ಗೆಲ್ಲೋದಕ್ಕೆ ಸಾಧ್ಯ ಇಲ್ಲ.
ನೀವೇನು ಚಿಂತೆ ಮಾಡ್ಕೋಬೇಡಿ.
ಇದು ನನ್ನ ಹಣೆಬರಹ ಅಂತ ತಿಳ್ಕೊಂಡು ಎಲ್ಲವನ್ನೂ ಅನುಭವಿಸುತ್ತೇನೆ.
ನನ್ನಿಂದಾಗಿ ಅಭಿಮನ್ಯುವಿನ ಬದುಕು ಹಾಳಾಗಬಾರದು.
ನಾನು ಸತ್ತು ಹೋದರೆ ಯಾರಿಗೂ ಯಾವುದೇ ರೀತಿಯ ನಷ್ಟವಾಗೋದಿಲ್ಲ.
ಆದರೆ, ಅಭಿಮನ್ಯುವಿಗೆ ಏನಾದರು ಆದರೆ ಅವರ ಅಮ್ಮನಿಗ್ಯಾರು ದಿಕ್ಕು?
ಅಭಿಮನ್ಯುವಿನ ದುಡಿಮೆಯಲ್ಲಿಯೇ ಅವರಮ್ಮ ಜೀವನ ಸಾಗಿಸ್ತಾ ಇದ್ದಾರೆ.
ಅಭಿಮನ್ಯು ಇಲ್ಲದಿದ್ದರೆ ಅವರು ಖಂಡಿತ ಬದುಕುಳಿಯುವುದಿಲ್ಲ.
ಅಭಿಮನ್ಯುವಿನ ಒಳಿತಿಗೋಸ್ಕರ ನನ್ನ ಆಸೆ, ಆಕಾಂಕ್ಷೆಗಳನ್ನೆಲ್ಲ ಮೂಟೆ ಕಟ್ಟಿ ಇಟ್ಟುಬಿಡ್ತೇನೆ ಸಂಕಲ್ಪ ಕೈಗೊಂಡಂತೆ ಹೇಳಿದಳು ಅಕ್ಷರ.
ರಾತ್ರಿ ಮಗಳೊಂದಿಗೆ ಹಾಸ್ಟೇಲ್‌ನಲ್ಲಿಯೇ ಕಳೆದ ಲೀಲಾವತಿ ಬೆಳಗ್ಗಿನ ಜಾವ ದುಃಖದೊಂದಿಗೆ ಮನೆಗೆ ಹಿಂತಿರುಗಿದರು.
ಅಕ್ಷರ ಅಭಿಮನ್ಯುವಿನ ಬಗ್ಗೆ ಯೋಚಿಸಿ ಯೋಚಿಸಿ ದುಃಖದ ಕಡಲಿನಲ್ಲಿ ಆಗಿಂದಾಗೆ ಮುಳುಗಿ ಮೇಲೇಳುತ್ತಿದ್ದಳು.
ಕಣ್ಣೀರು ಬರಿದಾಗುವಷ್ಟು ಅತ್ತು ಬಿಟ್ಟಳು.
ಕೊಠಡಿಯಲ್ಲಿದ್ದ ದೇವರ ಫೋಟೊಗಳನ್ನು ಎತ್ತಿ ಕಸದ ಬುಟ್ಟಿಗೆ ಹಾಕಿದಳು.
ಇನ್ನು ದೇವರನ್ನು ಪೂಜಿಸಿ ಏನು ಪ್ರಯೋಜನ?
ಎಂದು ಸಿಡುಕಿದಳು.
ಕಸದ ಬುಟ್ಟಿಯಲ್ಲಿ ಬಿದ್ದಿದ್ದ ದೇವರ ಫೋಟವನ್ನು ನೋಡುತ್ತಾ ನಾನು ನಿನ್ಗೆ ಅವತ್ತೇ ಹೇಳಿಲ್ವ?
ಅಭಿಮನ್ಯು ಎಲ್ಲಾದ್ರು ನನ್ಗೆ ಸಿಗದೆ ಹೋದ್ರೆ ನಿನ್ನ ಪೂಜಿಸೋದಿಲ್ಲ ಅಂತ.
ನನ್ನ ಮಾತು ಕೇಳಿಸಿಕೊಂಡ್ರೂ ಕೂಡ ನೀನು ಮತ್ತೆ ನಮ್ಮಿಬ್ಬರನ್ನ ದೂರ ಮಾಡ್ತಾ ಇದ್ದೀಯ.
ಇದು ನಿನ್ಗೆ ಸರಿ ಅನ್ನಿಸ್ತಾ ಇದೆಯಾ?
ನೀನು ನನ್ನ ಅಪ್ಪನಂತೆ ತುಂಬಾ ಕ್ರೂರಿ.
ಅದೆಷ್ಟು ನಿರ್ದಯವಾಗಿ ಅಭಿಮನ್ಯು ನನ್ನಿಂದ ದೂರವಾಗುವಂತೆಮಾಡಿ ಮೌನವಾಗಿ ಕೂತುಬಿಟ್ಟೆ.
ಇನ್ನೆಂದು ನನ್ನಿಂದ ಪೂಜೆ ಸ್ವೀಕಾರ ಮಾಡೋದಕ್ಕೆ ನಿನ್ಗೆ ಯಾವುದೇ ಅರ್ಹತೆ ಇಲ್ಲ.
ನಾನು ಹಾಳಾಗಿ ಹೋಗ್ತೇನೆ.
ಅದನ್ನ ನೋಡಿ ಸಂತೃಪ್ತಿ ಪಟ್ಕೋ ಎಂದು ದೇವರೊಂದಿಗೆ ರೇಗಾಡಿದಳು.
ಅಕ್ಷರ ದಿನನಿತ್ಯ ದೇವರಿಗೆ ಪೂಜೆ ಸಲ್ಲಿಸಿ, ಅಭಿಮನ್ಯುವಿನೊಂದಿಗೆ ಮುಂದಿನ ವೈವಾಹಿಕ ಜೀವನದ ಬಗ್ಗೆ ಗಂಟೆ ಗಟ್ಟಲೇ ಮಾತನಾಡಿ ಆ ಸಂತೋಷದಲ್ಲಿಯೇ ವೈವಾಹಿಕ ಜೀವನದ ಬಗ್ಗೆ ಕನಸು ಕಾಣುತ್ತಾ ಮಲಗಿ ಸುಖನಿದ್ರೆ ಮಾಡುತ್ತಿದ್ದ ಬೆಡ್‌ರೂಂನಲ್ಲಿ ಆಕೆ ಕಣ್ಣೀರು ಸುರಿಸುತ್ತಾ ಕುಳಿತುಬಿಟ್ಟಳು.
ತಡರಾತ್ರಿಯವರೆಗೂ ನಿದ್ರೆ ಬಳಿಗೆ ಸುಳಿಯಲಿಲ್ಲ.
ಅಭಿಮನ್ಯು ಇನ್ನು ಮುಂದೆ ತನ್ನವನಾಗೋದಕ್ಕೆ ಸಾಧ್ಯವಿಲ್ಲ ಎಂಬ ಮಾತು ಆಕೆಯನ್ನು ಬಹುವಾಗಿ ಕಾಡತೊಡಗಿತು.
ಜೊತೆಗೆ ತಾನಿನ್ನು ಏಕಾಂಗಿ ಎಂಬ ಭಾವನೆ ಬಲವಾಗುತ್ತಾ ಹೋಯಿತು.
ಊಟಿಗೆ ತೆರಳಿ ಅಭಿಮನ್ಯುವಿನೊಂದಿಗೆ ಕಳೆದ ಆರು ರಾತ್ರಿಗಳನ್ನು ಹೊರತು ಪಡಿಸಿದರೆ ಅಭಿಮನ್ಯುವಿನೊಂದಿಗೆ ಯಾವತ್ತೂ ಅಕ್ಷರ ರಾತ್ರಿಯನ್ನು ಕಳೆದಿರಲಿಲ್ಲ.
ಪ್ರೀತಿಸಿದ ದಿನಗಳಿಂದ ಹಿಡಿದು ಇಲ್ಲಿಯವರೆಗೆ ಅದೆಷ್ಟೋ ರಾತ್ರಿಗಳನ್ನು ಕಳೆದಿದ್ದಾಳೆ.
ಆ ರಾತ್ರಿಗಳಲ್ಲಿ ತಾನೊಬ್ಬಳೇ ಇದ್ದರೂ ಕೂಡ ಅಭಿಮನ್ಯು ಜೊತೆಗಿದ್ದು ಜೋಗುಳ ಹಾಡಿ ಮಲಗಿಸುತ್ತಿದ್ದ ಅನುಭವ ಆಕೆಗಾಗುತಿತ್ತು.
ಆದರೆ, ಇಂದು ತಾನು ಏಕಾಂಗಿ, ಮುಂದೆಯೂ ಏಕಾಂಗಿ ಎಂಬ ಭಾವನೆ ಮೊಳಕೆಯೊಡೆದು ಆಕೆಯ ನೆಮ್ಮದಿಯನ್ನು ಕಸಿದುಕೊಂಡಿತು.
ರಾತ್ರಿಪೂರ ಅಭಿಮನ್ಯುವಿನ ಕನವರಿಕೆಯಲ್ಲಿ ಕಳೆದ ಅಕ್ಷರ ಬೆಳಗ್ಗಿನ ಜಾವ ಸ್ವಲ್ಪ ಹೊತ್ತು ನಿದ್ರೆಗೆ ಜಾರಿದಳು.
ಆದರೂ ಬೇಗನೇ ಎಚ್ಚರವಾಯಿತು.
ಆಕೆಯ ಬದುಕಿನಲ್ಲಿ ನೆಮ್ಮದಿ ಎಂಬುದು ಹೊರಟು ಹೋಯಿತು.
ಮೈಸೂರಿನಿಂದ ಹೊರಟು ನೇರ ಅಭಿಮನ್ಯುವಿನ ಬಳಿಗೆ ತೆರಳಿದ ಅಕ್ಷರ ತನ್ನ ನೋವೆಲ್ಲವನ್ನು ನುಂಗಿಕೊಂಡು ಅಭಿಮನ್ಯುವಿನ ಕಡೆಗೊಮ್ಮೆ ನೋಡಿ ನೇರವಾಗಿ ವಿಷಯಕ್ಕೆ ಬಂದಳು.
ಇನ್ನೆಂದೂ ಕೂಡ ನಿನ್ನ ಪ್ರೀತಿಸೋದಕ್ಕೆ ಸಾಧ್ಯವಿಲ್ಲ ಅಭಿ.
ಮನಸ್ಸು ಮುರಿದು ಹೋಗಿದೆ.
ಪ್ರೀತಿ ಎಷ್ಟು ಸುಂದರ ಅಂದುಕೊಂಡಿದ್ದೇನೋ ಅಷ್ಟೇ ಕಠೋರ ಅನ್ನುವ ಅನುಭವ ಈಗ ಆಗುತ್ತಿದೆ.
ಇನ್ನೆಂದೂ ನಿನ್ನವಳಾಗಲು ನನ್ನಿಂದ ಸಾಧ್ಯವಿಲ್ಲ.
ಐ ~ಆಮ್ ವೆರಿ ಸಾರಿ.
ನನ್ನ ಕನವರಿಕೆಯಲ್ಲಿಯೇ ಕಾಲ ಕಳೀಬೇಡ.
ನಿನ್ನದೇ ಆದ ಒಂದು ಸುಂದರ ಬದುಕು ಕಟ್ಟಿಕೋ.
ಅಂದ ಅಕ್ಷರ ಉಕ್ಕಿ ಬರುತ್ತಿದ್ದ ದುಃಖವನ್ನು ಅದುಮಿಟ್ಟುಕೊಳ್ಳಲು ಪ್ರಯತ್ನಿಸಿದಳು.
ಇವಳ ತಲೆಹರಟೆ ಸಾಮಾನ್ಯವಾಗಿ ಇದ್ದದೇ ಎಂದು ತಿಳಿದ ಅಭಿಮನ್ಯು ಆಯ್ತು ಅದಕ್ಕೇನಂತೆ.
ನೀನಲ್ಲದೆ ಇದ್ದರೆ ಮತ್ತೊಬ್ಬಳು ತಮಾಷೆಯಾಗಿ ಉತ್ತರ ನೀಡಿದ.
ಅಭಿಮನ್ಯು ಎಲ್ಲಾ ವಿಚಾರವನ್ನು ಲಘುವಾಗಿ ತೆಗೆದುಕೊಳ್ಳುವ ಮನುಷ್ಯ.
ತನ್ನ ಹತ್ಯೆಗೆ ಯತ್ನಿಸಿದ ವಿಚಾರವನ್ನೇ ಲಘುವಾಗಿ ತೆಗೆದುಕೊಂಡವನು.
ಹತ್ಯೆಗೆ ಯಾರು ಪ್ರಯತ್ನ ಮಾಡಿದರು ಎಂದು ಒಂದು ದಿನ ಕೂಡ ಕೂತು ಯೋಚನೆ ಮಾಡಿದವನಲ್ಲ.
ಎದುರಿಗೆ ಸಿಕ್ಕವರೊಂದಿಗೆ ನಗುಮೊಗದಿಂದಲೇ ಮಾತಾಡಿಸುತ್ತಿದ್ದ.
ಇಂತಹ ವ್ಯಕ್ತಿಗೆ ಪ್ರೀತಿಯನ್ನು ತಿರಸ್ಕರಿಸುವ ವಿಚಾರ ಮನಮುಟ್ಟುವಂತೆ ಹೇಳುವುದಾದರೂ ಹೇಗೆ?
ಎಂಬ ಚಿಂತೆಗೆ ಬಿದ್ದಳು.
ಅಭಿ, ನಾನು ತಮಾಷೆ ಮಾಡ್ತಾ ಇಲ್ಲ.
ಇನ್ನು ಮುಂದೆ ನಿನ್ನ ಪ್ರೀತಿ ಮಾಡೋದಕ್ಕೆ ನನ್ನಿಂದ ಸಾಧ್ಯ ಇಲ್ಲ.
ನೀನು ಹೇಗೆ ನನ್ಗೆ ಮುಖ್ಯನೋ ಹಾಗೆ ನನ್ನ ಕುಟುಂಬ ಕೂಡ.
ಅವರನ್ನ ಅಗಲಿ ನನ್ನಿಂದ ಇರೋದಕ್ಕೆ ಸಾಧ್ಯ ಇಲ್ಲ.
ಅಪ್ಪ ತೋರ್ಪಡಿಕೆಗೋಸ್ಕರ ನಮ್ಮಿಬ್ಬರನ್ನ ಒಂದು ಮಾಡುವ ನಾಟಕವಾಡ್ತಾ ಇದ್ದಾರೆ.
ಅವರ ಮನಸ್ಸಿನಲ್ಲಿ ಬೇರ್ಪಡಿಸುವ ಉದ್ದೇಶ ಮಾತ್ರ ಇದೆ.
ಒಂದ್ವೇಳೆ ಅವರು ನೋಡಿದ ಹುಡುಗನೊಂದಿಗೆ ನಾನು ಮದ್ವೆ ಮಾಡಿಕೊಳ್ಳದೆ ಹೋದರೆ ಆತ್ಮಹತ್ಯೆ ಮಾಡಿಕೊಳ್ಳುವ ಬೆದರಿಕೆವೊಡ್ಡುತ್ತಿದ್ದಾರೆ.
ನಾನೇನ್ಮಾಡ್ಲಿ ಯಾರೊಬ್ಬರನ್ನೂ ಕಳೆದುಕೊಂಡು ಬದುಕಿರೋದಕ್ಕೆ ನನ್ನಿಂದ ಸಾಧ್ಯ ಇಲ್ಲ .
ಸತ್ಯಾಂಶದ ಜೊತೆಗೆ ಸ್ವಲ್ಪ ಸುಳ್ಳನ್ನೂ ಕೂಡ ಬೆರೆಸಿದ ಅಕ್ಷರ ಅಭಿಮನ್ಯುವಿನ ಪ್ರೀತಿಗೆ ವಿದಾಯ ಹೇಳಲು ತೀರ್ಮಾನಿಸಿದಳು.
ಆಕೆಯ ಮಾತು ಕೇಳಿ ಆಘಾತಕ್ಕೆ ಒಳಗಾದ ಅಭಿಮನ್ಯು ಆಕೆಯ ಮೊಗವನ್ನೇ ಆಶ್ಚರ್ಯದಿಂದ ನೋಡುತ್ತಾ ನಿಂತುಬಿಟ್ಟ.
ಆಕೆಯಿಂದ ಮತ್ತೆ ಮಾತು ಹೊರಡದೆ ಇದ್ದಾಗ ಮಾತು ಪ್ರಾರಂಭಿಸಿದ.
ಹಾಗಾದ್ರೆ ಇಷ್ಟು ವರ್ಷ ತೋರಿದ ಪ್ರೀತಿ ಕೇವಲ ನಾಟಕವಾ?
ಬಿಡುವಿನ ವೇಳೆಯಲ್ಲಿ ಸಮಯ ಕಳೆಯೋದಕ್ಕೆ ನಾನು ನಿನ್ಗೆ ಬೇಕಾಗಿತ್ತು.
ಇವತ್ತು ಬೇಡವಾಗಿದ್ದೇನೆ.
ಬಡವರ ಬದುಕಿನಲ್ಲಿ ಆಟವಾಡುವುದೆಂದರೆ ಶ್ರೀಮಂತರಿಗೆ ಏನೋ ಒಂಥರಾ ಆನಂದ.
ಇಷ್ಟು ದಿನ ನಿನ್ನ ಆಟದ ಬೊಂಬೆಯಾದೆ.
ಇವತ್ತು ಬೇಡ ಅಂತ ಎತ್ತಿ ಎಸೆಯೋದಕ್ಕೆ ನೋಡ್ತಾ ಇದ್ದೀಯ.
ಏನ್ಮಾಡೋದಕ್ಕೆ ಸಾಧ್ಯ ಹೇಳು?
ಬಡವರ ಹಣೆಬರಹವೇ ಇಷ್ಟು.
ಆದರೆ, ಒಂದು ಮಾತು ಚೆನ್ನಾಗಿ ನೆನಪಿಟ್ಟುಕೋ.
ನಿನ್ನಷ್ಟು ದೊಡ್ಡ ಶ್ರೀಮಂತಿಕೆಯ ಬದುಕು ನನ್ನಿಂದ ನಡೆಸೋದಕ್ಕೆ ಸಾಧ್ಯವಿಲ್ಲ.
ಆದರೆ, ನಿನಗಿಂತ ಸುಂದರವಾದ ಬದುಕು ನಡೆಸ್ತೇನೆ.
ಆ ಭರವಸೆ ನನ್ಗೆ ಇದೆ.
ದಯವಿಟ್ಟು ನನ್ನ ಕಣ್ಣ ಮುಂದೆ ನಿಲ್ಬೇಡ.
ಹೊರಟು ಹೋಗು ಅರಚಿಕೊಂಡ.
ನೀನು ಸುಂದರವಾದ ಬದುಕು ನಡೆಸಬೇಕು ಅಭಿ, ಅದೇ ನನ್ನ ಆಸೆ.
ಅಭಿಮನ್ಯುವಿಗೆ ಮಗಳನ್ನು ಕೊಟ್ಟು ಮದ್ವೆ ಮಾಡದೆ ದೊಡ್ಡ ತಪ್ಪು ಮಾಡಿಬಿಟ್ಟೆ ಅಂಥ ನಮ್ಮಪ್ಪ ಅಂದುಕೊಳ್ಳುವಷ್ಟು ಸುಂದರವಾಗಿ ನೀನು ಬದುಕು ನಡೆಸ್ಬೇಕು.
ಆ ನಿನ್ನ ಸುಂದರವಾದ ಬದುಕನ್ನು ಕಣ್ತುಂಬ ನೋಡಿ ಸಂತೋಷ ಪಡ್ತೇನೆ.
ನಗದಷ್ಟೇ ಸಾಕು.
ಈ ಜಗತ್ತಿನಲ್ಲಿ ನಿನ್ನಷ್ಟು ಪ್ರೀತಿಸುವವನು ನನ್ಗೆ ಎಲ್ಲಿಯೂ ಸಿಗೋದಕ್ಕೆ ಸಾಧ್ಯವಿಲ್ಲ.
ಆದರೆ ಆ ಪ್ರೀತಿಯನ್ನ ಸ್ವೀಕಾರ ಮಾಡೋದಕ್ಕೆ ಸಾಧ್ಯವಾಗದ ಪರಿಸ್ಥಿತಿಯಲ್ಲಿ ಇದ್ದೇನೆ.
ಮನೆಯಲ್ಲಿ ವಿರೋಧ ಇರುವಾಗ ಮದುವೆಯಾಗುವುದಾದರೂ ಹೇಗೆ?
ಒಂದ್ವೇಳೆ ಮದುವೆಯಾದರೂ ನಮ್ಮನ್ನ ನೆಮ್ಮದಿಯಾಗಿ ಇರೋದಕ್ಕೆ ಬಿಡೋದಿಲ್ಲ.
ದಯವಿಟ್ಟು ಅರ್ಥ ಮಾಡ್ಕೊಂಡು ನನ್ನ ಕಳುಹಿಸಿಕೊಡು.
ನಿನ್ಗೆ ನನ್ನ ಮಾತು ದುಃಖ ತರಿಸುತ್ತದೆ ಎಂಬ ಅರಿವು ನನ್ಗೆ ಇದೆ.
ಆದರೆ, ನಾನು ಈಗ ಅಸಹಾಯಕಳು.
ನಾನು ನಿನ್ನ ದೈಹಿಕವಾಗಿ ತೊರೆದು ಹೋಗ್ತಾ ಇರಬೊಹುದು.
ಆದರೆ, ಮಾನಸಿಕವಾಗಿ ಎಂದೆಂದಿಗೂ ನಿನ್ನವಳೇ.
ನೀನೇ ನನ್ನ ಮೊದಲನೇ ಗಂಡ.
ಇನ್ನು ಮುಂದೆ ಬೇರೊಬ್ಬನೊಂದಿಗೆ ನಡೆಯಲಿರುವ ಮದ್ವೆ ಅದು ನನ್ನ ಪಾಲಿಗೆ ಎರಡನೇ ಮದ್ವೆ.
ಈಗಾಗಲೇ ನಾನು ನಿನ್ನ ಮನಸ್ಸಿನಲ್ಲಿಯೇ ಮದ್ವೆಯಾಗಿ ಬಿಟ್ಟಿದ್ದೇನೆ ಅಭಿ.
ನನ್ನ ಬೇರೆಯವರಿಗೆ ಕೊಟ್ಟು ಮದ್ವೆ ಮಾಡಿ ಅದೇನು ಸಾಧಿಸಬೇಕೂಂತ ಇದ್ದಾರೋ ಸಾಧಿಸಲಿ ದುಃಖವನ್ನು ಹೆಚ್ಚು ಹೊತ್ತು ತಡೆದಿಟ್ಟುಕೊಳ್ಳಲಾರದೆ ಬಿಕ್ಕಳಿಸಿ ಅತ್ತುಬಿಟ್ಟಳು.
ಹುಡುಗರ ಮನಸ್ಸನ್ನು ಗೆಲ್ಲೋದಕ್ಕೆ ಹುಡುಗಿಯರು ಸಾಮಾನ್ಯವಾಗಿ ಅನುಸರಿಸುವ ಸುಲಭ ವಿಧಾನವೇ ಕಣ್ಣೀರು!
ಆ ಕಣ್ಣೀರಿನಲ್ಲಿ ಹುಡುಗರನ್ನು ಕರಗಿಸುವ ಕಲೆ ಅವರಿಗೆ ಕರತಲಾಮಲಕ.
ಈಕೆ ಇಂದು ತನ್ನ ತೊರೆದು ಬೇರೊಬ್ಬನೊಂದಿಗೆ ಬದುಕು ಕಟ್ಟಿಕೊಳ್ಳಲು ಹೊರಟು ನಿಂತಿದ್ದಾಳೆ.
ಇತ್ತ ತನ್ನ ಮನಸ್ಸಿಗೂ ನೋವಾಗಬಾರದು.
ಅತ್ತ ಅವಳ ಆಸೆಯೂ ಈಡೇರಬೇಕು.
ಅದಕೋಸ್ಕರ ಕಣ್ಣೀರು ಸುರಿಸುತ್ತಿದ್ದಾಳೆ.
ಇವಳ ಕಣ್ಣೀರಿಗೆ ಇನ್ನೆಲ್ಲಿದೆ ಬೆಲೆ?
ಅಂದುಕೊಂಡ ಅಭಿಮನ್ಯುವಿಗೆ ಅಕ್ಷರ ಮನದೊಳಗೆ ಅನುಭವಿಸುತ್ತಿರುವ ನೋವಿನ ವಿಚಾರ ತಿಳಿಯಲಿಲ್ಲ.
ಎಲ್ಲಾ ನೋವನ್ನು ನುಂಗಿಕೊಂಡು ಅಭಿಮನ್ಯುವಿನ ಬದುಕು ಸುಂದರವಾಗಬೇಕೆಂದು ಪ್ರೀತಿಯನ್ನೇ ತ್ಯಾಗ ಮಾಡಲು ಹೊರಟು ನಿಂತಿರುವ ವಿಚಾರ ಅಭಿಮನ್ಯುಗಾದರೂ ಗೊತ್ತಾಗಲು ಹೇಗೆ ಸಾಧ್ಯ?
ಬಹುಶಃ ಈ ಬಡವನನ್ನ ಮದ್ವೆಯಾಗಿ ದೈಹಿಕ ಸುಖದ ಹೊರತಾಗಿ ಮತ್ತೇನು ಸುಖ ಕಾಣಲು ಸಾಧ್ಯ?
ಅಂತ ನೀನು ಅಂದುಕೊಂಡಿರಬಹುದು.
ಅದು ಸತ್ಯವೂ ಕೂಡ.
ಸುಖದ ಸುಪ್ಪತ್ತಿಗೆಯಲ್ಲಿ ನಿನ್ನ ಮೆರೆಸೋದಕ್ಕೆ ನಾನು ಶ್ರೀಮಂತನಲ್ಲವಲ್ಲ!
ನೀನು ನನ್ನವಳಾದರೆ ಮೊಗೆದಷ್ಟು ತೀರದ ಪ್ರೀತಿಯನ್ನು ಕೊಡುತ್ತಿದ್ದೆ.
ನೀನು ಹೇಳಿದ ಹಾಗೆ ಈ ಪ್ರಪಂಚದಲ್ಲಿ ನನ್ನಷ್ಟು ನಿನ್ನ ಪ್ರೀತಿಸುವ ಒಂದೇ ಒಂದು ಜೀವ ಹುಡುಕಿದರೂ ಸಿಗೋದಿಲ್ಲ.
ಶ್ರೀಮಂತಿಕೆಯಲ್ಲಿ ಮೆರೆಯೋದು ಮಾತ್ರ ಜೀವನವಲ್ಲ.
ಹಾಗೊಂದು ವೇಳೆ ಆ ಮಾತು ಸತ್ಯವಾಗಿದ್ದರೆ ಪ್ರಪಂಚದಲ್ಲಿರುವ ಬಡವರೆಲ್ಲ ಆತ್ಮಹತ್ಯೆ ಮಾಡಿಕೊಳ್ಳಬೇಕಾಗಿತ್ತು.
ಬದುಕಿದಷ್ಟು ದಿನ ನಮ್ಮಲ್ಲಿರುವ ಪ್ರೀತಿಯನ್ನ ಮತ್ತೊಬ್ಬರಲ್ಲಿ ಹಂಚಿಕೊಂಡು ಬಾಳಬೇಕು.
ಆ ಮೂಲಕ ಬದುಕಿನಲ್ಲಿ ಸಾರ್ಥಕತೆ ಕಾಣಬೇಕೇ ಹೊರತು ಹಣದಿಂದಲ್ಲ.
ನಿನ್ನ ತೀರ್ಮಾನದ ಹಿಂದೆ ಮನೆಯವರದ್ದೇನು ತಪ್ಪಿಲ್ಲ.
ಅವರು ಅವರ ಕರ್ತವ್ಯ ನಿರ್ವಹಿಸುತ್ತಿದ್ದಾರೆ.
ಆದರೆ, ಕರ್ತವ್ಯ ಮರೆತವಳು ನೀನು.
ಪ್ರೀತಿಯ ಅಂತಿಮ ಘಟ್ಟ ಮದುವೆ.
ಮದ್ವೆಯಾಗಿ ಇಬ್ಬರು ಸುಖವಾಗಿ ಬಾಳಬೇಕೆಂಬ ಕರ್ತವ್ಯ ಮರೆತು ಕೂತಿರುವವಳು ನೀನು.
ಮರೆಯದೆ ಇದ್ದರೂ ಮರೆತವಳಂತೆ ನಟಿಸೋದಕ್ಕೆ ಪ್ರಾರಂಭ ಮಾಡಿದ್ದೀಯ.
ಕರ್ತವ್ಯ ಮರೆತವಳೊಂದಿಗೆ ಮತ್ತೆ ಪ್ರೀತಿಗಾಗಿ ಹಂಬಲಿಸುವಷ್ಟು ಹುಚ್ಚ ನಾನಲ್ಲ.
ನೀನು ಯಾರನ್ನ ಬೇಕಾದ್ರೂ ಮದ್ವೆಯಾಗು.
ನಂದೇನು ಅಭ್ಯಂತರ ಇಲ್ಲ.
 ಮನಸ್ಸು ಗಟ್ಟಿಮಾಡಿಕೊಂಡು ತನ್ನ ನಿರ್ಧಾರ ಪ್ರಕಟಿಸಿದ ಅಭಿಮನ್ಯು ಆಕೆಯ ಮುಖ ಕೂಡ ನೋಡಲು ಇಷ್ಟಪಡದೆ ವಿರುದ್ಧ ದಿಕ್ಕಿನ ಕಡೆಗೆ ಮುಖ ತಿರುಗಿಸಿಕೊಂಡ.
ಅಭಿ, ನೀನಂದುಕೊಂಡಷ್ಟು ಕ್ರೂರಿ ನಾನಲ್ಲ ಕಣೋ.
ನಾನು ನಿನ್ನ ತೊರೆದು ಹೋಗುತ್ತಿರುವುದಕ್ಕೆ ಬಲವಾದ ಕಾರಣಗಳಿವೆ.
ಆದರೆ, ಅದೆಲ್ಲವನ್ನೂ ಹೇಳಿಕೊಳ್ಳೋದಕ್ಕೆ ನನ್ನಿಂದ ಸಾಧ್ಯ ಇಲ್ಲ.
ಅದನ್ನ ಕೇಳುವ ಮನಸ್ಸು ಮಾಡ್ಬೇಡ.
ಆ ವಿಚಾರವೇನಿದ್ದರೂ ನನ್ನಲ್ಲೇ ಕೊನೆಗೊಳ್ಳಬೇಕು.
ದಯವಿಟ್ಟು ನನ್ನ ತಿರಸ್ಕಾರದಿಂದ ಮಾತ್ರ ನೋಡ್ಬೇಡ.
ನನ್ನ ಪ್ರೀತಿ ಈ ಕ್ಷಣದವರೆಗೂ ನಿರ್ಮಲವಾಗಿದೆ.
ಆದರೆ, ಆ ಪ್ರೀತಿಯನ್ನ ಪಡೆದುಕೊಳ್ಳುವಷ್ಟು ಭಾಗ್ಯವಂತಳು ನಾನಲ್ಲ .
ಅಭಿಮನ್ಯುವಿಗೆ ವಿಷಯ ಅರ್ಥಮಾಡಿಸುವುದರಲ್ಲಿ ಸೋತು ನೋವು ತಾಳಲಾರದೆ ಗೋಳಾಡಿದಳು.
ಕಣ್ಣೀರು ಸುರಿಸುತ್ತಾ ನೆಲದಲ್ಲಿ ಬಿದ್ದುಕೊಂಡಿದ್ದ ಆಕೆಯನ್ನು ಎಬ್ಬಿಸಿ ಸಾಂತ್ವನದ ಮಾತು ಆಡಬೇಕೆಂದು ಅಭಿಮನ್ಯುವಿಗೆ ಅನ್ನಿಸಲಿಲ್ಲ.
ಆಕೆ ತನ್ನವಳಲ್ಲ ಎಂಬ ಭಾವನೆ ಅವನ ಮನದಲ್ಲಿ ಬೇರೂರಲು ಪ್ರಾರಂಭಿಸಿತು.
ನಿಜವಾದ ನೋವು ಅನುಭವಿಸುತ್ತಿರುವವನು ತಾನು.
ಪ್ರೀತಿಯನ್ನು ಕಸದಬುಟ್ಟಿಗೆ ಎಸೆದು ಹೊರಟು ನಿಂತವಳಿಗಿಂತ ದುಃಖ ತನ್ನಲ್ಲಿ ತುಂಬಿಕೊಂಡಿದೆ.
ಎಷ್ಟು ಗೋಳಾಡುತ್ತಾಳೋ ಗೋಳಾಡಲಿ.
ಇನ್ನು ಆಕೆಗೋಸ್ಕರ ತನ್ನ ಮನ ಮಿಡಿಯಬಾರದೆಂದು ನಿರ್ಧರಿಸಿದ.
ಜೇಬನೊಮ್ಮೆ ತಡಕಾಡಿದ.
ಕೀಸೆಯಲ್ಲೊಂದು ಸಿಗರೇಟ್ ಉಳಿದುಕೊಂಡಿತ್ತು.
ಸಿಗರೇಟ್‌ಗೆ ಬೆಂಕಿ ತಾಕಿಸಿ ಮೂಲೆಯಲ್ಲಿ ನಿಂತು ದುಃಖಿತನಾಗಿ ಸೇದತೊಡಗಿದ.
ಇನ್ನು ಮುಂದೆ ಸಿಗರೇಟ್‌ವೊಂದೇ ನನ್ನ ಸಂಗಾತಿ.
ಅದೆಷ್ಟು ಹುಡುಗಿಯರು ನನ್ನ ಬದುಕಿನಲ್ಲಿ ಬಂದು ಹೋಗಿಲ್ಲ. . !?
ರಾತ್ರಿ ಕಾಣುವ ಮಿಂಚು ಹುಳಗಳ ಹಾಗೆ.
ಬೆಳಗಾಗುವುದರೊಳಗೆ ಎಲ್ಲರೂ ದೂರಾ. . ದೂರ… 
ಈಕೆಯೂ ಕೂಡ ಒಂದು ಮಿಂಚು ಹುಳು.
ಮಿಂಚಿ ಮರೆಯಾಗಲು ಅಣಿಯಾಗುತ್ತಿದ್ದಾಳೆ.
ಹಾಳಾದ ಹುಡುಗಿಯರು.
ಪ್ರೀತಿ ಎಂಬ ಪದದ ಅರ್ಥವನ್ನೇ ನಾಶ ಮಾಡಲೆಂದೇ ಹುಟ್ಟಿದ್ದಾರೋ ಏನೋ? ಅಂದುಕೊಂಡ. 
ಅಭಿಮನ್ಯುವಿನಲ್ಲಿ ಕ್ಷಣಮಾತ್ರದಲ್ಲಿ ಆಗುತ್ತಿರುವ ಬದಲಾವಣೆ ಕಂಡ ಅಕ್ಷರ ಕಂಗಾಲಾದಳು.
ಅಭಿಮನ್ಯುವಿಗೆ ಸಿಗರೇಟ್ ಸೇದುವ ಚಟ ಇರುವುದು ಆಕೆಗೆ ಗೊತ್ತೇ ಇರಲಿಲ್ಲ.
ನೋವು ಮರೆಸಲು ಒಂದು ಪೆಗ್ಗ್ ಏರಿಸಿದರೂ ಆಕೆ ಅಷ್ಟೊಂದು ಚಿಂತೆಗೀಡಾಗುತ್ತಿರಲಿಲ್ಲ.
ಅದು ಅವನಿಗೆ ಮೊದಲಿನಿಂದಲೂ ಅಂಟಿಕೊಂಡಿರುವ ಚಟ.
ನೋವು ಮರೆಸಲು ಸಿಗರೇಟ್ ಚಟಕ್ಕೆ ಬೀಳುತ್ತಿದ್ದಾನೆ.
ಅಗಲಿಕೆಯ ನೋವು ಅವನಲ್ಲಿ ಇಷ್ಟೊಂದು ದೊಡ್ಡ ಪ್ರಮಾಣದಲ್ಲಿ ಬಾಧಿಸುತ್ತದೆ ಎಂದು ತಾನು ಕನಸು ಮನಸ್ಸಿನಲ್ಲಿಯೂ ಎಣಿಸಿರಲಿಲ್ಲ.
ತಾನು ಬಿಟ್ಟು ಹೋದರೆ ಮತ್ತೆ ದುಶ್ಚಟಗಳ ದಾಸನಾಗಿ ಬಿಡುತ್ತಾನೋ ಏನೋ ಎಂಬ ಭಯ ಆಕೆಯಲ್ಲಿ ಕಾಡಲು ಪ್ರಾರಂಭಿಸಿತು.
ಅಭಿಮನ್ಯುವಿನ ಮನದೊಳಗಿರುವ ನೋವು ತನ್ನ ನೋವಿಗಿಂತ ತೀವ್ರವಾಗಿದೆ.
ಅವನ ನೋವು ಮರೆಸೋದಕ್ಕೆ ತನ್ನಿಂದ ಮಾತ್ರ ಸಾಧ್ಯ.
ಆದರೆ, ಅಂತಹ ಯೋಗ್ಯತೆಯನ್ನು ಅವನ ಮುಂದೆ ಈಗತಾನೆ ಕಳೆದುಕೊಂಡು ನಿಂತಿದ್ದೇನೆ.
ಅವನನ್ನ ಹೇಗೆ ಸಂತೈಸಲಿ?
ಎಂದು ಬಿಕ್ಕಳಿಸಿ ಅಳುತ್ತಾ ಅಭಿಮನ್ಯುವಿನೆಡೆಗೆ ಬಂದು ಸಿಗರೇಟ್ ಕಿತ್ತೆಸೆದಳು.
ನನ್ಗೋಸ್ಕರ ಈ ಸಿಗರೇಟಿನಂತೆ ನಿನ್ನ ದೇಹವನ್ನ ಸುಟ್ಟುಕೊಳ್ಬೇಡ.
ಈ ಪಾಪಿಗೋಸ್ಕರ ಕಣ್ಣೀರು ಸುರಿಸ್ಬೇಡ ಅಭಿ, ನೀನ್ಯಾವತ್ತೂ ಚೆನ್ನಾಗಿಬೇಕು.
ಅದೊಂದೇ ನನ್ನ ಆಸೆ.
ನಿನ್ನ ಮನಸ್ಸು ಹಗುರವಾಗುವಷ್ಟು ನನ್ನ ನಿಂದಿಸಿ ಬಿಡು.
ಬೇಕಿದ್ದಲ್ಲಿ ಮನಸೋ‌ಇಚ್ಚೆ ಥಳಿಸಿ ಬಿಡು.
ಆದರೆ, ನನಗೋಸ್ಕರ ನಿನ್ನ ಬದುಕು ಹಾಳು ಮಾಡಿಕೊಳ್ಬೇಡ ಅಭಿಮನ್ಯುವಿನ ಕಾಲಿಗೆ ಬಿದ್ದು ಬೇಡಿಕೊಂಡಳು.
ಆಕೆಯ ದುಃಖವನ್ನು ಕಂಡು ಅಭಿಮನ್ಯು ಕಣ್ಣೀರ ಕಡಲಾದ.
ಒಂದು ಮೂಲೆಯಲ್ಲಿ ಕೂತು ಮನಸ್ಸು ಹಗುರವಾಗುವಷ್ಟು ಅತ್ತುಬಿಟ್ಟ.
ಅಭಿಮನ್ಯುವನ್ನು ಮೇಲೆಬ್ಬಿಸಿ ಆಲಂಗಿಸಿಕೊಂಡು ತಾನೂ ಕೂಡ ಅತ್ತು ಮನಸ್ಸು ಹಗುರ ಮಾಡಿಕೊಳ್ಳಲು ಪ್ರಯತ್ನಿಸಿದಳು.
ಮೊದಲೆಲ್ಲ ಅಪ್ಪುಗೆಯಲ್ಲಿ ಒಂದು ಬಿಡಿಸಲಾರದ ಪ್ರೀತಿಯ ಉನ್ಮಾದತೆ ಇತ್ತು.
ಆದರೆ, ಇಂದು ಆ ಅಪ್ಪುಗೆಯಲ್ಲಿ ಅಗಲಿಕೆಯ ನೋವು ತುಂಬಿಕೊಂಡಿತು.
ಇದು ನಮ್ಮಿಬ್ಬರ ಕಡೆಯ ಅಪ್ಪುಗೆ ಇರಬಹುದೇನೋ ಎಂದು ಅಕ್ಷರ ಅಭಿಮನ್ಯುವನ್ನು ಮತ್ತಷ್ಟು ಬಿಗಿಯಾಗಿ ಅಪ್ಪಿಕೊಂಡು ಕಣ್ಣೀರು ಸುರಿಸಿದಳು.
ಅಭಿ, ನಾನು ತುಂಬಾ ಪಾಪಿ ಕಣೋ.
ನಿನ್ಗೆ ತುಂಬಾ ದೊಡ್ಡ ಮೋಸ ಮಾಡುವ ಮನಸ್ಸು ಮಾಡಿದ್ದೇನೆ.
ಇಷ್ಟಾದರೂ ನಿನ್ನ ಮೇಲೆ ಇಟ್ಟಿರುವ ಪ್ರೀತಿ ಒಂದು ಚೂರು ಕೂಡ ಕಡಿಮೆಯಾಗಿಲ್ಲ.
ಮೊದಲಿಗಿಂತ ಹೆಚ್ಚು ಪ್ರೀತಿ ಇದೆ.
ಈ ಕ್ಷಣದಲ್ಲಿಯೂ ಕೂಡ ನಾನು ನಿನ್ನವಳಾಗಿಯೇ ಇರಬೇಕೆಂದು ಮನಸ್ಸು ಹಂಬಲಿಸುತ್ತಿದೆ.
ಐ ಲವ್ ಯೂ ಅಭಿ ಎಂದು ಮತ್ತೆ ಆಲಂಗಿಸಿ ಕೊಂಡು ಚುಂಬಿಸಿದಳು.
ದೇಹದ ಕೊನೆಯುಸಿರಿರುವವರೆಗೂ ನಿನ್ನ ಪ್ರೀತಿ ಮಾಡ್ತಾನೇ ಇರ್ತೇನೆ ಅಭಿ.
 ಆದರೆ, ನಿನ್ನೊಂದಿಗೆ ಜೀವನ ನಡೆಸೋದಕ್ಕೆ ನಾನು ಪುಣ್ಯ ಮಾಡಿಲ್ಲ.
ಹೋದ ಜನ್ಮದಲ್ಲಿ ಏನೋ ಪಾಪ ಮಾಡಿರಬೇಕು.
ಅದಕ್ಕೆ ಈ ಜನ್ಮದಲ್ಲಿ ಬಯಸಿದ್ದು ಒಂದೂ ಸಿಗುತ್ತಿಲ್ಲ.
ಕೊನೆಯದಾಗಿ ಈ ಪಾಪಿಯನ್ನ ಕ್ಷಮಿಸಿದ್ದೀನಿ ಅಂತ ಒಂದು ಮಾತು ಹೇಳಿಬಿಡು ಅಭಿ, ನಾನು ಹೊರಟು ಹೋಗ್ತೇನೆ ವಿನಯವಾಗಿ ಕೇಳಿಕೊಂಡಳು.
ಅಭಿಮನ್ಯುವಿನ ಕಣ್ಗಳಿಂದ ಮಳೆನಿಂತು ಹೋದ ಮೇಲೆ ಮರದ ಎಲೆಗಳಿಂದ ತೊಟ್ಟಿಕ್ಕುವ ಹನಿಗಳಂತೆ ಒಂದೊಂದಾಗಿ ಕಣ್ಣೀರು ತೊಟ್ಟಿಕ್ಕುತ್ತಿದ್ದವು.
ಕಣ್ಣೀರ ಹನಿಗಳು ಕೆನ್ನೆಯಿಂದ ಕೆಳಗಿಳಿದು ಆಕೆಯ ಬೆನ್ನು ತೊಯ್ದು ಹೋಯಿತು.
ಮಾತನಾಡುವ ಉತ್ಸಾಹ ಹುದುಗಿ ಹೋಯಿತು.
ಮಾತಾಡುವುದಕ್ಕೇನು ಉಳಿದಿದೆ ಅಲ್ಲಿ?
ಅಗಲಿಕೆಯ ನೋವು ಮಾತ್ರ ಉಳಿದುಕೊಂಡಿದೆಯಷ್ಟೆ.
ಬಹುಶಃ ಇದು ನಮ್ಮಿಬ್ಬರ ಕೊನೆಯ ಭೇಟಿ ಇರಬಹುದು.
ಇನ್ನೆಂದು ಮುಕ್ತವಾಗಿ ಮಾತಾಡಿಕೊಳ್ಳಲು ಸಾಧ್ಯವಿಲ್ಲ.
ಇನ್ನೆಂದು ನನ್ನ ಅಕ್ಷರ ತನಗೆ ಸಿಗುವುದಿಲ್ಲ.
ಹೊರಡುವ ಮುನ್ನ ಆಡಬೇಕಾಗಿರುವ ಮಾತುಗಳನ್ನೆಲ್ಲ ಆಡಿ ಮುಗಿಸಿ ಬಿಡುವ ಅಂದುಕೊಂಡ.
ಮನದೊಳಗೆ ಅಷ್ಟೊಂದು ಪ್ರೀತಿ ತುಂಬಿಟ್ಟುಕೊಂಡಿದ್ದರೂ ಅಗಲಿ ಹೋಗುವ ಮಾತೇಕೆ?
ನನ್ನೊಂದಿಗೆ ಜೀವನ ನಡೆಸೋದಕ್ಕೆ ನಿನ್ಗೆ ಇಷ್ಟ ಇಲ್ವ?
ನನ್ನ ಜೀವನದಲ್ಲಿ ಬಂದು ಹೋದ ಹುಡುಗಿಯರಿಗೆ ಲೆಕ್ಕವಿಲ್ಲ.
ಆದರೆ, ನೀನು ಕೊಟ್ಟಷ್ಟು ಪ್ರೀತಿ ಬೇರೆ ಯಾರಿಂದಲೂ ಸಿಗಲಿಲ್ಲ ಅಕ್ಷರ.
ಅದಕೋಸ್ಕರ ನಿನ್ನ ಅಗಲಿಕೆ ಭರಿಸಲಾಗದಷ್ಟು ದುಃಖ ಹೊತ್ತು ತರುತ್ತಿದೆ.
ಒಂದೇ ಒಂದು ಸಲ ಮನಸ್ಸು ಬದಲಾಯಿಸಿಕೊ, ಜೀವನಪರ್ಯಂತ ಸುಖವಾಗಿರಬಹುದು.
ನಿಮ್ಮಪ್ಪ ಕೂಡಿಟ್ಟಿರುವಷ್ಟು ಆಸ್ತಿ ಸಂಪಾದಿಸಲು ನನ್ನಿಂದ ಸಾಧ್ಯವಿಲ್ಲ.
ಆದರೆ, ನಿಮ್ಮಪ್ಪ ನೋಡಿ ಮದುವೆ ಮಾಡುವ ಹುಡುಗನಿಗಿಂತ ಹೆಚ್ಚಿನ ಪ್ರೀತಿಯನ್ನ ನಾನು ಕೊಡ್ತೇನೆ.
ನಿನ್ಗೆ ಯಾವುದೇ ರೀತಿಯ ಕಷ್ಟಗಳನ್ನ ಕೊಡದೆ ಅವನಿಗಿಂತ ಚೆನ್ನಾಗಿ ನೋಡಿಕೊಳ್ತೇನೆ.
ದಯವಿಟ್ಟು ನನ್ನ ಅರ್ಥ ಮಾಡ್ಕೋ.
ಬಿಟ್ಟು ಹೋಗ್ತೇನೆ ಅಂತ ಮಾತ್ರ ಹೇಳ್ಬೇಡ ಆಕೆಯಲ್ಲಿ ಕೈ ಮುಗಿದು ಕೇಳಿಕೊಂಡ.
ಬಿಟ್ಟು ಹೋಗುವ ಮನಸ್ಸು ನನ್ಗೂ ಕೂಡ ಇಲ್ಲ ಅಭಿ.
ಆದರೆ, ಹೋಗುವಂತ ಪರಿಸ್ಥಿತಿ ನಿರ್ಮಾಣವಾಗಿಬಿಟ್ಟಿದೆ.
ನಿನ್ನೊಂದಿಗೆ ಇಷ್ಟು ವರ್ಷಗಳ ಕಾಲ ಕಳೆದ ಮಧುರ ನೆನಪುಗಳಷ್ಟೇ ಸಾಕು.
ಆ ನೆನಪಿನಲ್ಲಿಯೇ ಬದುಕು ಸವೆಸಿ ಬಿಡ್ತೇನೆ.
ಎಷ್ಟೂಂತ ಅಪ್ಪನೊಂದಿಗೆ ಬಡಿದಾಡೋದಕ್ಕೆ ಸಾಧ್ಯ ಹೇಳು?
ಕಟುಕನೆದುರು ಕರುಣೆಯ ಭಿಕ್ಷೆ ಕೇಳೋದಕ್ಕೆ ಸಾಧ್ಯವಿಲ್ಲ.
ಅಪ್ಪ ಪ್ರೀತಿಯ ವಿಚಾರದಲ್ಲಿ ಕಟುಕ.
ಆ ಮನುಷ್ಯನ ಎದುರು ಪ್ರೀತಿಯ ಭಿಕ್ಷೆ ಕೇಳೋದು ವ್ಯರ್ಥ ಕಸರತ್ತು ಅಷ್ಟೆ.
ಯಾರಿಗೋ ಹೆದರಿ ಈ ಪ್ರೀತಿಯನ್ನ ಇಲ್ಲಿಗೇ ಕೊನೆಗಾಣಿಸಬೇಕಾ…?
ಇಲ್ಲಿ ನಮ್ಗೆ ಬದುಕು ನಡೆಸೋದಕ್ಕೆ ಸಾಧ್ಯವಿಲ್ಲ ಅನ್ನುವುದಾದರೆ ಬೇರೆಲ್ಲಾದರೂ ದೂರ ಹೊರಟು ಹೋಗುವ.
ಅಲ್ಲಿ ಯಾರ ತಂಟೆತಕರಾರು ಇರೋದಿಲ್ಲ.
ನಮ್ಮದೇ ಆದ ಒಂದು ಸುಂದರ ಬದುಕು ಕಟ್ಟಿಕೊಳ್ಳಬಹುದು.
ಬದುಕಿದ್ದಷ್ಟು ದಿನ ಇತ್ತ ತಲೆ ಹಾಕಿ ನೋಡದಿದ್ದರೆ ಆಯ್ತು.
ನೀನು ಅದಕ್ಕೆ ಮನಸ್ಸು ಮಾಡಬೇಕಷ್ಟೆ .
ಆಕೆಯ ಎರಡು ಭುಜ ಹಿಡಿದು ಅಲುಗಿಸಿ ತನ್ನ ನಿರ್ಧಾರಕ್ಕೆ ಒಪ್ಪಿಕೊಳ್ಳುವಂತೆ ಬಲವಂತ ಪಡಿಸಿದ.
ಅಭಿಮನ್ಯುವನ್ನು ತೊರೆಯುವ ನಿರ್ಧಾರವನ್ನು ಆಕೆ ಕೈಗೊಂಡು ಹಲವು ಗಂಟೆಗಳು ಸರಿದು ಹೋಗಿತ್ತು.
ಪ್ರೀತಿಗೆ ಮಂಗಳ ಹಾಡಿದರೆ ಮಾತ್ರ ಅಭಿಮನ್ಯುವಿನ ಬದುಕು ಸುಂದರವಾಗಿ ಅರಳಲು ಸಾಧ್ಯ ಎಂದು ತಿಳಿದೊಡನೆ ಪ್ರೀತಿಗೊಂದು ಇತಿಶ್ರೀ ಹಾಡಲು ನಿರ್ಧರಿಸಿದಳು.
ತಾನು ಕೈಗೊಂಡ ನಿರ್ಧಾರ ಸರಿಯಾಗಿಯೇ ಇದೆ ಎಂದು ಆಗಿಂದಾಗೆ ತನಗೆ ತಾನೇ ಹೇಳಿಕೊಂಡು ಮನಸ್ಸನ್ನು ಗಟ್ಟಿಮಾಡಿಕೊಳ್ಳುವ ಪ್ರಯತ್ನದಲ್ಲಿ ತೊಡಗಿದಳು.
ಅಭಿಮನ್ಯುವಿನೊಂದಿಗೆ ಸಾಕಷ್ಟು ವಿಚಾರಗಳನ್ನು ಹಂಚಿಕೊಂಡರೂ ಕೂಡ ಪ್ರೀತಿಯನ್ನು ತೊರೆಯಲು ನಿಖರವಾದ ಕಾರಣವನ್ನು ಮಾತ್ರ ಆಕೆ ಬಿಚ್ಚಿಡುವ ಮನಸ್ಸು ತೋರಲಿಲ್ಲ.
ಅಭಿಮನ್ಯುವಿನ ಬದುಕು ತನ್ನಿಂದಾಗಿ ನಾಶವಾಗಬಾರದು.
ಅದಕೋಸ್ಕರ ಅಗಲಿಕೆ ಅನಿವಾರ್ಯ ಎಂದು ತೀರ್ಮಾನಿಸಿದಳು.
ಪಡೆದುಕೊಂಡ ಪ್ರೀತಿಯನ್ನು ಕಳೆದುಕೊಳ್ತಾ ಇದ್ದೇನೆ ಅಭಿ, ಇದರಲ್ಲಿ ನಿನ್ನದೇನು ತಪ್ಪಿಲ್ಲ.
ತಪ್ಪೆಲ್ಲವೂ ನನ್ನದೇ.
ಪ್ರೀತಿಯನ್ನು ಇಲ್ಲಿಗೆ ಕೊನೆಗಾಣಿಸಿ ಹೊರಟು ನಿಂತಿದ್ದೇನೆ.
ನನ್ನ ಬಗ್ಗೆ ನೀನು ಎಷ್ಟೇ ಬೈದುಕೊಂಡರೂ ನಾನು ಚಿಂತೆ ಮಾಡೋದಿಲ್ಲ.
ಸಂತೋಷದಿಂದ ಸ್ವೀಕಾರ ಮಾಡ್ತೇನೆ.
ಪ್ರೀತಿ ಎಂಬ ಎರಡಕ್ಷರದ ನಿಜವಾದ ಅರ್ಥ ಗೊತ್ತಾಗಿದ್ದೇ ನಿನ್ನ ಪ್ರೀತಿಸಲು ಪ್ರಾರಂಭ ಮಾಡಿದ್ದಲ್ಲಿಂದ.
ದೇಹದಲ್ಲಿ ಉಸಿರಿರುವವರೆಗೂ ನಿನ್ನ ಪ್ರೀತಿ ಮಾಡ್ತಾನೇ ಇರ್ತೇನೆ.
ಮನದಲ್ಲಿ ಸದಾ ಪೂಜಿಸುತ್ತಿರುತ್ತೇನೆ.
ಈ ಹೃದಯ ನಿನಗೊಬ್ಬನಿಗೆ ಮಾತ್ರ ಮೀಸಲು ಅಭಿ, ನಿನಗೊಬ್ಬನಿಗೆ ಮಾತ್ರ… 
ಹೊರಡುವ ಮುನ್ನ ನನ್ನನ್ನೊಮ್ಮೆ ಕ್ಷಮಿಸಿದ್ದೀನಿ ಅಂತ ಹೇಳಿ ಬಿಡು ಅಭಿ.
ಅದೊಂದೇ ನನ್ನ ಕಟ್ಟಕಡೆಯ ವಿನಂತಿ ಕಂಬನಿ ಸುರಿಸುತ್ತಾ ಕೈ ಮುಗಿದು ಕೇಳಿಕೊಂಡ ಅಕ್ಷರಳನ್ನು ಬರಸೆಳೆದು ಅಪ್ಪಿಕೊಂಡು ಪ್ರೀತಿಯಿಂದ ಚುಂಬಿಸಿದ ಅಭಿಮನ್ಯು ಕ್ಷಮಿಸುವಂತ ತಪ್ಪೇನು ಮಾಡಿಲ್ಲ ಬಿಡು ಎಂದು ಸಂತೈಸಿದ.
ಒಲ್ಲದ ಮನಸ್ಸಿನಿಂದ ಮತ್ತೊಬ್ಬನೊಂದಿಗೆ ಮದ್ವೆಯಾಗೋದಕ್ಕೆ ಮನಸ್ಸು ಸಿದ್ಧವಾಗುತ್ತಾ ಇದೆ.
ಒಂದ್ವೇಳೆ ನಾವಿಬ್ರು ಪ್ರೀತಿಸಿದ ವಿಚಾರ ಮದ್ವೆಯಾದ ನಂತರ ಗಂಡನಿಗೇನಾದರು ಗೊತ್ತಾದ್ರೆ ಏನ್ಮಾಡ್ಲಿ ಅಭಿ?
ಅವನು ನನ್ನ ಸುಮ್ನೆ ಬಿಡ್ತಾನಾ?
ನಿನ್ನಂತೆ ಕ್ಷಮಿಸುವ ದೊಡ್ಡ ಗುಣ ಅವನಲ್ಲಿರೋದಕ್ಕೆ ಸಾಧ್ಯವಿಲ್ಲ.
ಹಾಗೊಂದು ವೇಳೆ ನನ್ನ ಬದುಕು ನಾಶವಾಗಿ ಹೋದರೆ ಮನೆಯಲ್ಲಂತು ನನ್ನ ಸ್ವೀಕಾರ ಮಾಡೋದಿಲ್ಲ.
ಆಗ ನಾನೊಬ್ಬಳು ಅನಾಥೆ.
ಯಾಕಾದ್ರೂ ನನ್ಗೆ ದೇವರು ಇಂಥ ಒಂದು ಬದುಕು ಕೊಟ್ಟಿದ್ದಾನೆ ಎಂದು ಗೋಳಾಡಿದಳು.
ಮುಂದೆ ನಡೆಯುವ ವಿಚಾರದ ಬಗ್ಗೆ ಈಗ್ಲೇ ಏನೇನೋ ಕಲ್ಪನೆ ಮಾಡ್ಕೊಂಡು ಅಳ್ತಾ ಕೂರಬೇಡ.
ಹಾಗೊಂದ್ವೇಳೆ ಏನಾದರು ಆದ್ರೆ ನೀನು ಮನೆಯ ಹಾದಿ ತುಳಿಬೇಡ.
ನೇರ ನನ್ನೆಡೆಗೆ ಬಂದ್ಬಿಡು.
ನಿನಗೋಸ್ಕರ ಈ ಹೃದಯ ಸದಾ ಕಾಯುತ್ತಿರುತ್ತೆ.
ಹುಚ್ಚು ಕಲ್ಪನೆಗೆ ಕಡಿವಾಣ ಹಾಕು.
ಒಂದೆರಡು ದಿನ ಒಬ್ಬಳೇ ಕೂತು ಯೋಚನೆ ಮಾಡಿದರೆ ಮನಸ್ಸು ಹಗುರವಾಗ್ಬೊಹುದು.
ಆಗ ಒಂದು ಒಳ್ಳೆಯ ನಿರ್ಧಾರ ಕೈಗೊಳ್ಬೊಹುದು.
ಆಗಲೂ ಕೂಡ ನಾವಿಬ್ರು ಒಂದಾಗೋದಕ್ಕೆ ಸಾಧ್ಯವಿಲ್ಲ ಅಂತ ನಿನಗನ್ನಿಸಿದ್ರೆ ನೀನು ನಿನ್ನ ಹಾದಿ ತುಳಿಯಬಹುದು.
ನಾನು ಯಾವತ್ತೂ ನಿನ್ನ ಹಾದಿಗೆ ಅಡ್ಡಬರೋದಿಲ್ಲ ಎಂದು ಹೇಳಿ ಕಣ್ಣೀರು ಸುರಿಸುತ್ತಾ ಕುಳಿತ ಅಭಿಮನ್ಯುವನ್ನು ಸಂತೈಸಿದ ಅಕ್ಷರ ತಾನೂ ಕೂಡ ಕಣ್ಣೀರು ಸುರಿಸುತ್ತಲೇ ಮನೆಯ ಕಡೆಗೆ ಆಟೋ ಏರಿ ತೆರಳಿದಳು.
ಮನೆಗೆ ತೆರಳಿ ಬೆಡ್‌ರೂಂನೊಳಗೆ ಸೇರಿಕೊಂಡು ಮನಸೋ‌ಇಚ್ಚೆ ಅತ್ತು ಬಿಟ್ಟಳು.
ಪ್ರತಿಯೊಂದು ಕಣ್ಣೀರ ಹನಿಯಲ್ಲಿಯೂ ಕೂಡ ಪ್ರೀತಿಯ ನೆನಪುಗಳು ಇದ್ದವು.
ಎಷ್ಟೇ ಕಣ್ಣೀರು ಸುರಿಸಿದರೂ ಮನಸ್ಸು ಹಗುರವಾಗಲಿಲ್ಲ.
ಇಂತಹ ಬದುಕನ್ನು ಆ ದೇವರು ಏತಕ್ಕೆ ಕೊಟ್ಟನೋ?
ಮನಸ್ಸು ಒಬ್ಬನಿಗೆ ಮುಡಿಪಾಗಿಟ್ಟು, ದೇಹವನ್ನು ಮತ್ತೊಬ್ಬನಿಗೆ ಅರ್ಪಿಸಿಕೊಳ್ಳುವಂತಹ ಸ್ಥಿತಿಗೆ ದೇವರು ತಂದು ನಿಲ್ಲಿಸಿಬಿಟ್ಟನಲ್ಲ!
ಅವನೆಂತ ಕ್ರೂರಿ ಇರಬೊಹುದು.
ಅಭಿಮನ್ಯುವಿನೊಂದಿಗೆ ಕಳೆದ ಪ್ರತಿಯೊಂದು ಕ್ಷಣಗಳಲ್ಲೂ ಕೂಡ ಪ್ರೀತಿಯ ಅಮೃತ ಸ್ಪರ್ಶವಿತ್ತು.
ಆರು ರಾತ್ರಿಗಳನ್ನು ಒಂದೇ ಮಂಚದಲ್ಲಿ ಕಳೆದರೂ ಒಂದು ದಿನವೂ ಮೈ ಮರೆಯಲಿಲ್ಲ.
ಅಂತಹ ದೃಢ ಮನಸ್ಸು ಪ್ರೀತಿಯನ್ನು ದೇವರೆಂದು ತಿಳಿದು ಪೂಜಿಸುವ ಪ್ರೇಮಿಯಲ್ಲಿ ಮಾತ್ರ ಕಾಣಲು ಸಾಧ್ಯ.
ಹಾಗಾಗಿ ಅಭಿಮನ್ಯು ತನ್ನ ಪಾಲಿಗೆ ದೇವರ ಪ್ರತಿರೂಪ ಅಂದುಕೊಂಡಳು.
ಅಭಿಮನ್ಯುವನ್ನು ಮನದಿಂದ ಕಿತ್ತೊಗೆಯಲು ಆಕೆಯ ಬಳಿ ಕಾರಣಗಳೇ ಇರಲಿಲ್ಲ.
ಅಭಿಮನ್ಯುವಿನೆಡೆಗೊಂದು ತಿರಸ್ಕಾರದ ನೋಟ ಬೀರಿ ಈ ಪ್ರೀತಿಗೆ ಮಂಗಳ ಹಾಡುವ ಸಮಯ ಬಂದಾಯಿತು.
ಇನ್ನು ನಿನ್ನ ಹಾದಿ ನಿನಗೆ, ನನ್ನ ಹಾದಿ ನನಗೆ ಎಂದು ಅಭಿಮನ್ಯುವಿಗೆ ಹೇಳಿ ಬರಬೇಕೆಂದು ತೀರ್ಮಾನಿಸಿ ಮೈಸೂರಿನಿಂದ ನೇರ ಮಡಿಕೇರಿಗೆ ಆಗಮಿಸಿ ಅಭಿಮನ್ಯುವನ್ನು ಭೇಟಿಯಾದ ಅಕ್ಷರ, ಅಭಿಮನ್ಯುವಿನ ಮೊಗವನ್ನು ಕಂಡೊಡನೆ ಅವನ ನಿರ್ಮಲವಾದ ಪ್ರೀತಿಯಲ್ಲಿ ಕರಗಿಹೋದಳು.
ಅಷ್ಟೊಂದು ನಿರ್ದಯವಾಗಿ ಹೇಳಲು ಆಕೆಯಿಂದ ಸಾಧ್ಯವಾಗಲಿಲ್ಲ.
ಹಾಗಂತ ಎಲ್ಲಾ ಸತ್ಯವನ್ನು ಅವನೆದುರು ತೆರೆದಿಡಲೂ ಸಾಧ್ಯವಾಗಲಿಲ್ಲ.
ಆಡಿದ ಕೆಲವೊಂದು ಮಾತುಗಳು ಅಡ್ಡಗೋಡೆ ಮೇಲೆ ದೀಪವಿಟ್ಟಂತೆ ಇತ್ತು.
ಅಭಿಮನ್ಯುವಿನ ಮನದಲ್ಲಿ ಪ್ರೀತಿಯ ಬಗ್ಗೆ ದ್ವೇಷ ಹುಟ್ಟಿಸಲು ಹೊರಟವಳು ಅವನ ಹೃದಯಲ್ಲಿ ಉರಿಯುತ್ತಿದ್ದ ಪ್ರೀತಿಯ ದೀಪ ನಂದದಂತೆ ಎಣ್ಣೆ ಸುರಿದು ಬಂದಳು.
ನಿರ್ಮಲವಾದ ಪ್ರೀತಿಯಲ್ಲಿ ಅಷ್ಟೊಂದು ತೀವ್ರತೆಯಿಂದ ಕೂಡಿದ ತಿರಸ್ಕಾರದ ಮಾತು ಹೊರ ಹೊಮ್ಮುವುದಾದರೂ ಹೇಗೆ?
ಆಕೆ ಅಭಿಮನ್ಯುವಿನ ಪ್ರೀತಿಯ ಎದುರು ಕರಗಿಹೋದಳು.
ತಿರಸ್ಕಾರದ ಮಾತುಗಳನ್ನಾಡುವ ಬದಲು ಕಣ್ಣೀರ ಧಾರೆ ಹರಿಸಿದಳು.
ಆಕೆಯ ಕಣ್ಣೀರಧಾರೆ ಅಭಿಮನ್ಯುವಿನ ಮನದಲ್ಲಿ ಆಕೆಯ ಬಗ್ಗೆ ಮತ್ತಷ್ಟು ಪ್ರೀತಿ ಹುಟ್ಟಿ ಕೊಳ್ಳುವಂತೆ ಮಾಡಿತೇ ವಿನಃ ದ್ವೇಷವನ್ನಲ್ಲ.
ಬಹುಶಃ ಅಕ್ಷರ ಯಾವುದೋ ಒತ್ತಡಕ್ಕೆ ಸಿಲುಕಿಕೊಂಡಿದ್ದಾಳೆ.
ಇಲ್ಲದಿದ್ದರೆ ಇಂತಹ ಒಂದು ಕಠೋರ ನಿರ್ಧಾರ ಹೊರ ಹೊಮ್ಮಲು ಆಕೆಯಿಂದ ಸಾಧ್ಯವಿರಲಿಲ್ಲ.
ಬರಿದಾಗಷ್ಟು ಪ್ರೀತಿ ಆಕೆಯಲ್ಲಿದೆ.
ಅದೆಲ್ಲವನ್ನೂ ಉಣಬಡಿಸುವ ಹಂಬಲ ಆಕೆಯಲ್ಲಿದೆ.
ಆದರೆ, ಆಕೆಯ ಜೀವನದಲ್ಲಿ ವಿಧಿ ಆಟವಾಡತೊಡಗಿದೆ.
ಇಂದಲ್ಲದಿದ್ದರೂ ನಾಳೆಯಾದರೂ ಆಕೆ ಬಂದೇ ಬರುತ್ತಾಳೆ.
ನನ್ನಾಕೆ ನನ್ನನಗಲಿ ಹೋಗುವ ಅಂತಿಮ ನಿರ್ಧಾರ ಕೈಗೊಳ್ಳೋದಿಲ್ಲ.
ಅದೆಷ್ಟು ವರ್ಷಗಳು ಸರಿದರೂ ಸರಿಯೇ ಆಕೆಯ ಹಾದಿಗಾಗಿಯೇ ಕಾಯಬೇಕೆಂಬ ನಿರ್ಧಾರ ಅಭಿಮನ್ಯುವಿನಲ್ಲಿ ದೃಢವಾಯಿತು.
ಕಾಫಿ ಎಸ್ಟೇಟ್‌ನಿಂದ ಕೆಲಸ ಮುಗಿಸಿ ಮನೆಗೆ ಬಂದ ರಾಜಶೇಖರ್‌ಗೆ ಮಗಳು ಯಾವುದೇ ಮಾಹಿತಿ ನೀಡದೆ ಮನೆಗೆ ಬಂದಿರುವುದನ್ನು ಕಂಡು ಆಶ್ಚರ್ಯವಾಯಿತು.
ಅಪ್ಪನ ಬಳಿ ತೆರಳಿದ ಅಕ್ಷರ ಅಪ್ಪ. . , ನಿಮ್ಮೊಂದಿಗೆ ಸ್ವಲ್ಪ ಹೊತ್ತು ಮಾತಾಡ್ಬೇಕು ಅಂದಳು.
ಆಕೆಯ ಮೊಗದಲ್ಲಿ ಎಂದಿನಂತೆ ಗೆಲುವಿರಲಿಲ್ಲ.
ದುಃಖದ ಮಡುವಿನಲ್ಲಿ ಮುಳುಗಿಹೋಗಿದ್ದಾಳೆಂಬ ವಿಚಾರವನ್ನು ತಿಳಿದು ಕೊಳ್ಳಲು ಆಕೆಯ ಮೊಗವನ್ನೊಮ್ಮೆ ನೋಡಿದರೆ ಸಾಕು.
ತಲೆಗೂದಲು ಕೆದರಿಕೊಂಡಿದ್ದವು.
ಕಣ್ಣೀರು ಸುರಿಸಿ ಕೆಂಪಾಗಿದ್ದ ಆಕೆಯ ಕಣ್ಗಳು ಸಂಜೆ ಹೊತ್ತು ಮುಳುಗುವ ಸೂರ್ಯನಷ್ಟೇ ಕೆಂಪಾಗಿದ್ದವು.
ಮಗಳ ಸ್ಥಿತಿ ಕಂಡು ಕಳವಳಗೊಂಡ ರಾಜಶೇಖರ್.
ಯಾಕೆ ಅಕ್ಷರ ಒಂಥರಾ ಡಲ್ಲಾಗಿದ್ದೀಯ?
ಮೈಗೆ ಹುಷಾರಿಲ್ವ? ಕೇಳಿದರು. 
ದೇಹ ಚೆನ್ನಾಗಿಯೇ ಇದೆ ಅಪ್ಪ, ಮನಸ್ಸು ಹಾಳಾಗಿ ಹೋಗಿದೆ.
ಮನಸ್ಸು ಹಾಳುಮಾಡಿಕೊಳ್ಳುವಂತದ್ದೇನಾಗಿದೆ ನಿನ್ಗೆ?
ನಿನ್ನ ಆಸೆಯಂತೆ ಇನ್ನೇನು ಒಂದೆರಡು ತಿಂಗಳೊಳಗೆ ಅಭಿಮನ್ಯು ಜೊತೆ ಮದ್ವೆಮಾಡಿ ಮುಗಿಸಿಬಿಡ್ತೇವೆ.
ಇಂಥಹ ಸಂತೋಷದ ಸಮಯದಲ್ಲಿಯೂ ಕೂಡ ನೀನು ಇಷ್ಟೊಂದು ದುಃಖದಲ್ಲಿ ಮುಳುಗಿ ಹೋಗಿದ್ದೀಯಲ್ಲ.
ಏನಾಯಿತು ನಿನ್ಗೆ?
ಇಷ್ಟು ದಿನ ನಿಮ್ಮನ್ನ ಅರ್ಥ ಮಾಡಿಕೊಳ್ಳದೆ ನಿಮ್ಮ ಮನಸ್ಸು ನೋಯಿಸಿಬಿಟ್ಟೆ.
ಇನ್ನೆಂದೂ ನಿಮ್ಮ ಮನಸ್ಸು ನೋಯಿಸುವ ಕೆಲಸ ಮಾಡೋದಿಲ್ಲ.
ನನ್ಗೆ ಬೇಡವಾಗಿತ್ತು ಈ ಪ್ರೀತಿ.
ಗೊತ್ತಿಲ್ಲದೆ ಪ್ರೀತಿಯ ಬಲೆಯೊಳಗೆ ಬಿದ್ದುಬಿಟ್ಟೆ.
ಅದೇ ಪ್ರಪಂಚ ಅಂತ ತಿಳ್ಕೊಂಡು ಇಷ್ಟು ವರ್ಷ ಕಳೆದೆ.
ಆದರೆ, ಬದುಕಿನ ವಾಸ್ತಾವ ಪರಿಸ್ಥಿತಿ ಈಗ ಅರ್ಥವಾಗ್ತಾ ಇದೆ.
ನೀವಂದುಕೊಂಡದ್ದೇ ಸರಿ.
ಆಸ್ತಿ, ಅಂತಸ್ತು ಇಲ್ಲದಿದ್ದರೆ ಈ ಸಮಾಜದಲ್ಲಿ ಯಾರಿಗೆ ತಾನೆ ಗೌರವ ಸಿಗೋದಕ್ಕೆ ಸಾಧ್ಯ ಹೇಳಿ?
ಅಭಿಮನ್ಯುವೊಬ್ಬ ಬಡವ.
ಅವನು ದುಡಿಯುತ್ತಿರುವ ಹಣದಲ್ಲಿ ಅವನ ಜೀವನವನ್ನೇ ಸಾಗಿಸಲು ಅವನಿಂದ ಸಾಧ್ಯವಾಗ್ತಾ ಇಲ್ಲ.
ಅವನೊಂದಿಗೆ ಮದ್ವೆಯಾದರೆ ನನ್ನ ಬದುಕು ಸುಂದರವಾಗಿರೋದಕ್ಕೆ ಸಾಧ್ಯವಿಲ್ಲ.
ಹಾಗಾಗಿ ಪ್ರೀತಿಯನ್ನು ತಿರಸ್ಕರಿಸಿ ಬಂದು ಬಿಟ್ಟೆ.
ಇನ್ನೆಂದೂ ಅಭಿಮನ್ಯುವನ್ನು ಕಣ್ಣೆತ್ತಿ ನೋಡೋದಿಲ್ಲ.
ನಿಖಿಲ್ ಜೊತೆ ಮದ್ವೆಯಾಗಿ ಹಾಯಾಗಿ ಇದ್ದುಬಿಡ್ತೇನೆ.
ಆದಷ್ಟು ಬೇಗ ಮದ್ವೆ ಮಾಡಿ ಮುಗಿಸಿ ಬಿಡಿ ಯಾವುದೇ ಅಳುಕಿಲ್ಲದೆ ಹೇಳಿದಳು.
ಮಗಳ ಮಾತುಕೇಳಿ ರಾಜಶೇಖರ್‌ಗೆ ಆಶ್ಚರ್ಯದ ಜೊತೆಗೆ ಹಾಲು ಕುಡಿದಷ್ಟು ಸಂತೋಷವೂ ಕೂಡ ಆಯ್ತು.
ಮಗಳ ಮನಸ್ಸು ಬದಲಾಯಿಸೋದಕ್ಕೆ ಸಾಕಷ್ಟು ಕಸರತ್ತು ನಡೆಸಿದರೂ ತನ್ನಿಂದ ಸಾಧ್ಯವಾಗಲಿಲ್ಲ.
ಆದರೆ, ಇಂದು ಆಕೆಯೇ ತನ್ನ ಮನಸ್ಸು ಬದಲಾಯಿಸಿಕೊಂಡಿದ್ದಾಳೆ.
ಅಂದು ಆಕೆಗೆ ಸ್ವಲ್ಪ ಸಮಯಾವಕಾಶ ನೀಡಿದ್ದರೆ ಬದಲಾಗುತ್ತಿದ್ದಳೋ ಏನೋ?
ಆದರೆ, ನಾನೇ ಆತುರ ಬಿದ್ದ ಆಂಜನೇಯನ ತರ ಅವಳಿಗೆ ಕೊಡಬಾರದ ಕಷ್ಟಕೊಟ್ಟು ಬಿಟ್ಟೆ, ಆಡಬಾರದ ಮಾತು ಆಡಿಬಿಟ್ಟೆ.
ಕೊನೆಗೆ ಪಾಪದ ಹುಡುಗನ ಜೀವ ಬಲಿ ತೆಗೆದುಕೊಳ್ಳಲೂ ಹಿಂದೆ ಮುಂದೆ ನೋಡಲಿಲ್ಲ.
ಪ್ರೀತಿಯ ಗುಂಗಿನಲ್ಲಿರುವವರಿಗೆ ಯಾವುದೇ ಒಳ್ಳೆಯ ಮಾತುಗಳನ್ನಾಡಿದರೂ ಉಪಯೋಗವಿಲ್ಲ.
ಕೋಣನ ಮುಂದೆ ಕಿನ್ನಾರಿ ನುಡಿಸಿದಂತೆ.
ಅವರಿಗೆ ನೈಜಸ್ಥಿತಿ ಅರಿವಾಗಿ ಅವರೇ ಬದಲಾಗಬೇಕಷ್ಟೆ, ಯಾರಿಂದಲೂ ಬದಲಾಯಿಸೋದಕ್ಕೆ ಸಾಧ್ಯವಿಲ್ಲ.
ಮಗಳಿಗೆ ಈಗ ಬದುಕಿನ ವಾಸ್ತವತೆ ಅರ್ಥವಾಗಿದೆ.
ನನಗಷ್ಟೇ ಸಾಕು ಅಂದುಕೊಂಡರು.
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿ ಮಾಡಿದವನನ್ನ ಏಕಾ‌ಏಕಿ ಮರೆಯೋದಕ್ಕೆ ನಿನ್ನಂದ ಸಾಧ್ಯವಿದೆಯಾ?
ಕೇಳಿದರು ರಾಜಶೇಖರ್.
ಪ್ರೀತಿಗಿಂತ ನನ್ಗೆ ಬದುಕು ಮುಖ್ಯ.
ಅದಕ್ಕೆ ಈ ನಿರ್ಧಾರ.
ಕೆಲವೊಂದು ಸಲ ಒಂದನ್ನು ಪಡೆದುಕೊಳ್ಳಬೇಕಾದರೆ ಮತ್ತೊಂದನ್ನು ಕಳೆದುಕೊಳ್ಳಬೇಕಾಗುತ್ತೆ.
ಅಭಿಮನ್ಯುವನ್ನು ಕಳೆದುಕೊಳ್ಳುವ ವಿಚಾರದಲ್ಲಿ ನನಗ್ಯಾವ ದುಃಖವೂ ಇಲ್ಲ ಸಂತೋಷವೂ ಇಲ್ಲ ಅಂದ ಅಕ್ಷರ ಮುಂದಿನ ಮಾತಿಗೆ ಅವಕಾಶ ನೀಡದೆ ಬೆಡ್‌ರೂಂ ಕಡೆಗೆ ನಡೆದಳು.
ಆಕೆಯ ತೀರ್ಮಾನದ ಹಿಂದೆ ಅಗಾಧವಾದ ದುಃಖ ಅಡಗಿ ಕುಳಿತಿದೆ ಎಂಬುದರ ಅರಿವು ಲೀಲಾವತಿಯ ಹೊರತಾಗಿ ಬೇರಾರಿಗೂ ತಿಳಿದಿಲ್ಲ.
ದೂರದಲ್ಲಿ ನಿಂತು ಮಗಳ ಮಾತು ಆಲಿಸುತ್ತಿದ್ದ ಲೀಲಾವತಿ ದುಃಖದಲ್ಲಿ ಮಡುವಿನಲ್ಲಿ ಮುಳುಗಿದರು.
ಕನಸುಗಳನ್ನೆಲ್ಲ ಕೊಂದು ಅದಕ್ಕೊಂದು ಸಮಾಧಿ ಕಟ್ಟಿ ಆ ಸಮಾಧಿಯ ಮೇಲೆ ಮದುವೆಯ ಮಂಟಪ ನಿರ್ಮಿಸಲು ಸಿದ್ಧವಾಗಿ ನಿಂತಳು.
ಆ ಕನಸುಗಳ ಸಾವಿನಿಂದ ಆದ ದುಃಖ ಭರಿಸಲಾಗದಷ್ಟಿತ್ತು.
ಆದರೆ, ಅದನ್ನೆಲ್ಲ ಬಹಿರಂಗವಾಗಿ ತೋರ್ಪಡಿಸಿಕೊಳ್ಳಲು ಸಾಧ್ಯವಿಲ್ಲದೆ ನೋವನ್ನೆಲ್ಲ ನುಂಗಿಕೊಂಡು ಹೊರಗೆ ಮುಗುಳ್ನಗೆ ಬೀರುವ ಪ್ರಯತ್ನ ಮಾಡುತ್ತಿದ್ದಳು.
ಮಗಳ ಮಾತು ರಾಜಶೇಖರ್‌ಗೆ ಬೆಟ್ಟದಷ್ಟು ಸಂತೋಷವನ್ನು ಹೊತ್ತು ತಂದಂತಾಯಿತು.
ಇನ್ನು ತಡ ಮಾಡುವುದು ಬೇಡ ಆದಷ್ಟು ಬೇಗ ಮದುವೆ ಮಾಡಿ ಮುಗಿಸಿ ಬಿಡುವುದು ಒಳ್ಳೆಯದೆಂದು ನಿರ್ಧರಿಸಿದ ರಾಜಶೇಖರ್ ನೇರ ನಂದ ಕುಮಾರ್ ಮನೆಗೆ ತೆರಳಿದರು.
ಒಂದು ಮಾತೂ ಕೂಡ ಹೇಳದ ದಿಢೀರಾಗಿ ಮನೆಗೆ ಆಗಮಿಸಿದ ರಾಜಶೇಖರ್‌ನನ್ನು ಕಂಡ ನಂದಕುಮಾರ್‌ಗೆ ಆಶ್ಚರ್ಯದ ಜೊತೆಗೆ ಸಂತಸ ಕೂಡ ಉಂಟಾಯಿತು.
ಏನ್ ರಾಜು, ಹೇಗಿದ್ದೀಯೋ?
ಎಂದು ಯೋಗಕ್ಷೇಮ ವಿಚಾರಿಸಿದ ನಂದಕುಮಾರ್, ರಾಜಶೇಖರ್‌ನನ್ನು ಮನೆಯೊಳಗೆ ಕರೆದೊಯ್ದರು.
ಭಾಗ್ಯವತಿ, ನಿಖಿಲ್, ರಾಜಶೇಖರ್‌ಗೆ ನಮಸ್ಕರಿಸಿ ಯೋಗಕ್ಷೇಮ ವಿಚಾರಿಸಿದರು.
ಏನ್ ದಿಢೀರಾಗಿ ಇತ್ತ ಕಡೆ ಕೇಳಿದರು ನಂದಕುಮಾರ್.
ಅದೇ…, ಮಗಳ ಮದ್ವೆ ವಿಚಾರ ಮಾತಾಡಿ ಹೋಗೋಣ ಅಂತ ಬಂದೆ.
ಮದ್ವೆಯನ್ನ ಆದಷ್ಟು ಬೇಗ ಮಾಡಿ ಮುಗಿಸಿಬಿಡುವ ಅಂತ ಮನೆಯಲ್ಲಿ ತೀರ್ಮಾನ ಮಾಡಿದ್ದೀವಿ.
ಅಕ್ಷರ ಕೂಡ ತುದಿಗಾಲಲ್ಲಿ ನಿಂತಿದ್ದಾಳೆ.
ನೀವು ಮನಸ್ಸು ಮಾಡಿದ್ರೆ ಒಂದೆರಡು ತಿಂಗಳಲ್ಲೇ ಮದ್ವೆ ಮಾಡಿ ಮುಗಿಸಿ ಬಿಡ್ಬೊಹುದು.
ಉತ್ಸಾಹದಿಂದ ಹೇಳಿದರು ರಾಜಶೇಖರ್.
ಇವತ್ತಾದ್ರೆ ಇವತ್ತೇ ಮುಗಿಸಿ ಬಿಡುವ.
ನಂದೇನು ಅಭ್ಯಂತರ ಇಲ್ಲ.
ಆದರೆ, ಮಗ ಒಂದು ವರ್ಷ ಮದ್ವೆನೇ ಬೇಡ ಅಂತ ಹೇಳ್ತಾ ಇದ್ದಾನೆ.
ಏನ್ಮಾಡೋದು…?ಅಂದ ನಂದಕುಮಾರ್ ಮಗನ ಕಡೆಗೆ ತಿರುಗಿ ನೀನೇನಂತಿಯ ನಿಖಿಲ್?
ಈ ವರ್ಷ ಮದ್ವೆ ಮಾಡೋದಕ್ಕೆ ನಿನ್ಗೆ ಒಪ್ಪಿಗೆ ಇದೆಯಾ? ಕೇಳಿದರು. 
ನಿಖಿಲ್‌ಗೆ ಆದ ಸಂತೋಷ ಅಷ್ಟಿಷ್ಟಲ್ಲ.
ಆದರೆ, ಸಂತೋಷವನ್ನು ತೋರ್ಪಡಿಸಿಕೊಳ್ಳಲು ಮುಂದಾಗದೆ ಹಿರಿಯರೆಲ್ಲ ಮದ್ವೆ ಬಗ್ಗೆ ಒಂದೇ ಮನಸ್ಸಿನಲ್ಲಿರುವಾಗ ನಾನೊಬ್ಬ ಮಾತ್ರ ಬೇಡ ಅನ್ನೋದಕ್ಕೆ ನನ್ಗೆ ಮನಸ್ಸಾಗ್ತಾ ಇಲ್ಲ.
ಎಲ್ಲದಕ್ಕಿಂತ ಹೆಚ್ಚಾಗಿ ಅಕ್ಷರ ಆದಷ್ಟು ಬೇಗ ಮದ್ವೆ ಆಗ್ಬೇಕೂಂತ ತೀರ್ಮಾನ ಮಾಡಿದ್ದಾಳೆ ಅಂದ್ಮೇಲೆ ನಾನು ಕೂಡ ಮದ್ವೆಯಾಗೋದಕ್ಕೆ ತಯಾರಾಗಿದ್ದೇನೆ.
ತುಂಬಾ ಸಂತೋಷದಿಂದ ಮದುವೆಗೆ ಒಪ್ಪಿಗೆ ಸೂಚಿಸಿ ಮನದೊಳಗೆ ಅಕ್ಷರಳನ್ನು ಬರಮಾಡಿಕೊಂಡು ಕಲ್ಪನೆಯಲ್ಲಿ ವಿಹರಿಸತೊಡಗಿದ.
ತುಂಬಾ ಸಂತೋಷ ಆಯ್ತು, ಅಂದ ಹಾಗೆ ಹುಡುಗಿಯನ್ನ ನೋಡ್ಲಿಕ್ಕೆ ಯಾವಾಗ ಬರ್ತ್ತೀರಾ?
ಆತುರದಿಂದ ಕೇಳಿದರು ರಾಜಶೇಖರ್.
ಮುಂದಿನ ವಾರನೇ ಬಂದು ಬಿಡ್ತೇವೆ.
ಮುಂದಿನ ತಿಂಗಳು ನಿಶ್ಚಿತಾರ್ಥ ಇಟ್ಟುಕೊಳ್ಳುವ ಅಂದರು ನಂದಕುಮಾರ್.
ಅಂದುಕೊಂಡ ಕಾರ್ಯ ಸುಸೂತ್ರವಾಗಿ ನೆರವೇರಿದ ಸಂತಸದಲ್ಲಿ ರಾಜಶೇಖರ್ ನಂದಕುಮಾರ್ ಮನೆಯಿಂದ ನಿರ್ಗಮಿಸಿ ದರು.
ಸದ್ಯ ಕೊನೆಗೂ ಮದುವೆ ಮಾಡಿಕೊಳ್ಳಲು ಒಪ್ಪಿಕೊಂಡರಲ್ಲ ಎಂದು ರಾಜಶೇಖರ್ ನೆಮ್ಮದಿಯ ನಿಟ್ಟುಸಿರು ಬಿಟ್ಟರು.
ಇದುವರೆಗೆ ಮಗಳು ಮದುವೆಗೆ ವಿರೋಧ ವ್ಯಕ್ತಪಡಿಸುತ್ತಿದ್ದಳು.
ಆತಂಕದಲ್ಲಿ ಮದುವೆ ಮಾಡುವ ಪರಿಸ್ಥಿತಿ ಇತ್ತು.
ಆದರೆ, ಈಗ ಆಕೆಯೇ ಮದುವೆಗೆ ಒಪ್ಪಿಕೊಂಡಿದ್ದಾಳೆ.
ಯಾವುದೇ ಆತಂಕ ಇಲ್ಲದೆ ಅದ್ಧೂರಿಯಾಗಿ ಮದುವೆ ಮಾಡಿ ಮುಗಿಸಿಬಿಡಬಹುದೆಂದು ಮನದಲ್ಲಿಯೇ ಲೆಕ್ಕಾಚಾರ ಹಾಕಿದರು.
ಒಂದುವಾರ ಕಳೆದ ನಂತರ ನಂದಕುಮಾರ್ ಬಂಧುಬಳಗದೊಂದಿಗೆ ಹುಡುಗಿಯನ್ನು ನೋಡಲು ಆಗಮಿಸಿದರು.
ಹಸಿರುಡುಗೆ ತೊಟ್ಟ ಅಕ್ಷರ ತುಂಬಾ ಸುಂದರವಾಗಿ ಕಾಣುತ್ತಿದ್ದಳು.
ಆದರೆ, ದುಃಖದಲ್ಲಿ ಕಣ್ಗಳು ಮಾತ್ರ ಕೆಂಪಾಗಿದ್ದವು.
ದುಃಖವನ್ನು ತೋರ್ಪಡಿಸಿಕೊಳ್ಳದೆ ಮುಗುಳ್ನಗೆ ಬೀರುತ್ತ ಎಲ್ಲರಿಗೂ ಕಾಫಿ ನೀಡಿದಳು.
ನಂದಕುಮಾರ್ ಬಂಧು ಬಳಗದವರಿಗೆ ಹುಡುಗಿಯನ್ನು ನೋಡಿ ತುಂಬಾ ಸಂತೋಷವಾಯಿತು.
ನಿಖಿಲ್‌ಗೆ ಒಳ್ಳೆಯ ಜೋಡಿ ಎಂದು ಎಲ್ಲರು ಹಾಡಿ ಹೊಗಳಿದ್ದೇ ಹೊಗಳಿದ್ದು.
ತಿಂಗಳು ಸರಿದು ಹೋದಂತೆ ವಿವಾಹ ನಿಶ್ಚಿತಾರ್ಥವೂ ಸದ್ದಿಲ್ಲದೆ ನಡೆಯಿತು.
ನಿಶ್ಚಿತಾರ್ಥಕ್ಕೆ ಹೆಚ್ಚೇನು ಜನರನ್ನು ಆಹ್ವಾನಿಸಿರಲಿಲ್ಲ.
ತಮ್ಮ ಸಂಬಂಧಿಕರು, ಸ್ನೇಹಿತರಿಗೆ ಮಾತ್ರ ಆಮಂತ್ರಣ ನೀಡಿದ್ದರು.
ರಾಜಶೇಖರ್ ಅಂದುಕೊಂಡ ಕಾರ್ಯವೆಲ್ಲ ನೆರವೇರಿದ ಸಂಭ್ರಮದಲ್ಲಿ ಪಾದರಸದಂತೆ ಓಡಾಡಿಕೊಂಡು ಬಂದವರನ್ನು ಸ್ವಾಗತಿಸುವುದರಿಂದ ಹಿಡಿದು ಅಡುಗೆ ಕೋಣೆಗೆ ಹೋಗಿ ಸಾಂಬಾರಿಗೆ ಉಪ್ಪು, ಉಳಿ, ಖಾರ ಏನಾದರು ಹೆಚ್ಚು ಕಡಿಮೆ ಆಗಿದೆಯೇ?
ಎಂಬಲ್ಲಿಯವರೆಗೆ ಎಲ್ಲ ಕೆಲಸದ ಮೇಲೂ ಕಣ್ಣಾಡಿಸಿದರು.
ಆದರೆ, ಪಾದರಸದಂತೆ ಓಡಾಡುತ್ತಿದ್ದ ಲೀಲಾವತಿ ಮಗಳಿಗೆ ಒದಗಿದ ದುರ್ಗತಿ ಕಂಡು ಚಿಂತೆಯಲ್ಲಿ ಮುಳುಗಿ ಮಂಕಾಗಿ ಹೋದರು.
ಎಲ್ಲರೂ ನಿಶ್ಚಿತಾರ್ಥದ ಸಂಭ್ರಮದಲ್ಲಿ ಮುಳುಗಿದ್ದರು.
ಆದರೆ, ಲೀಲಾವತಿ, ಅಕ್ಷರ ಎಂಬ ಎರಡು ಜೀವಗಳು ಮಾತ್ರ ದುಃಖದಲ್ಲಿ ಮುಳುಗಿದ್ದವು.
ಆದರೂ ತೋರ್ಪಡಿಕೆಗೆ ಯಾರಾದರು ನಕ್ಕಾಗ ಪ್ರತಿಯಾಗಿ ನಗುತ್ತಿದ್ದರು.
ನಿಶ್ಚಿತಾರ್ಥಕ್ಕೆ ಬಂದವರೆಲ್ಲ ಗಂಡು-ಹೆಣ್ಣಿನ ಜೋಡಿ ನೋಡಿ ತಮ್ಮ ಮೆಚ್ಚುಗೆ ವ್ಯಕ್ತಪಡಿಸಿದರು.
ತುಂಬಾ ಚೆನ್ನಾಗಿದೆ ಜೋಡಿ ಎಂದು ಪರಸ್ಪರ ಆಡಿ ಹೊಗಳುತ್ತಿದ್ದ್ದ ಮಾತು ಲೀಲಾವತಿಯ ಕಿವಿಗೆ ಬಿದ್ದು ಏನ್ ಚಂದನೋ ಏನೋ?
ಮಗಳು ಪಡಬಾರದ ಕಷ್ಟ ಪಡ್ತಾ ಇದ್ದಾಳೆ.
ಇದೇ ಜಾಗದಲ್ಲಿ ನಿಖಿಲ್ ಬದಲಾಗಿ ಅಭಿಮನ್ಯು ಇದ್ದಿದ್ದರೆ ಮಗಳು ಅದೆಷ್ಟೊಂದು ಸಂತೋಷದಲ್ಲಿರುತ್ತಿದ್ದಳು.
ಎಂದು ಮಗಳ ಬಗ್ಗೆ ನೆನೆದುಕೊಂಡು ದುಃಖಿತರಾದರು.
ಮೂರು ತಿಂಗಳ ನಂತರ ವಿವಾಹ ನಡೆಸಲು ಗುರು ಹಿರಿಯರೆಲ್ಲ ಸೇರಿ ತೀರ್ಮಾನಿಸಿದರು.
ಅದಕ್ಕಾಗಿ ಒಳ್ಳೆಯ ದಿನವನ್ನು ಗೊತ್ತು ಪಡಿಸಿದರು.
ಮೂರು ತಿಂಗಳ ಬಳಿಕ ಮದುವೆ ಎಂಬ ವಿಚಾರ ಅಂತಿಮಗೊಂಡ ಬಳಿಕ ನಿಖಿಲ್ ಬೇಸರಗೊಂಡ.
ಸ್ವಲ್ಪ ಬೇಗ ಮದ್ವೆ ಇಟ್ಕೋ ಬಾರದಿತ್ತಾ?
ಎಂಬುದು ಅವನ ಬೇಸರಕ್ಕೆ ಕಾರಣ.
ಆದಷ್ಟು ಬೇಗ ಅಕ್ಷರ ತನ್ನವಳಾದರೆ ಸಾಕು ಎಂದು ಜಪಿಸುತ್ತಿದ್ದ ನಿಖಿಲ್‌ಗೆ ಮೂರು ತಿಂಗಳು ಮೂರು ವರ್ಷ ಎದುರಿಗೆ ಬಂದು ನಿಂತಂತಾಯಿತು.
ಆ ಮೂರು ತಿಂಗಳನ್ನು ಕಳೆಯುವುದಾದರೂ ಹೇಗೆ?
ಮನೆಯವರಿಗೆ ಬುದ್ಧಿ ಇಲ್ಲ.
ಆದಷ್ಟು ಬೇಗ ಮದ್ವೆ ಮಾಡಿ ಮುಗಿಸಿ ಬಿಟ್ಟಿದ್ದರೆ ಏನಾಗುತ್ತಿತ್ತು?
ಎಂದು ತನ್ನೊಳಗೆ ತಾನೇ ಗೊಣಗಿಕೊಂಡ.
ನಿಶ್ಚಿತಾರ್ಥ ಮುಗಿದು ಹಲವು ದಿನಗಳು ಉರುಳಿದವು.
ನಿಖಿಲ್‌ಗೆ ಹೆಚ್ಚು ದಿನ ತಡೆದುಕೊಂಡಿರಲು ಸಾಧ್ಯವಾಗಲಿಲ್ಲ.
ಆಕೆಯ ಮೊಗವನ್ನೊಮ್ಮೆ ನೋಡಿ, ಮನಬಿಚ್ಚಿ ಮಾತಾಡಬೇಕೆಂದು ಅನ್ನಿಸಿದಾಗಲೆಲ್ಲ ಚಡಪಡಿಸತೊಡಗಿದ.
ಅನೇಕ ರಾತ್ರಿಗಳನ್ನು ನಿದ್ರೆ ಇಲ್ಲದೆ ಆಕೆಯ ಕನವರಿಕೆಯಲ್ಲಿಯೇ ಕಾಲ ಕಳೆಯತೊಡಗಿದ.
ಅದೊಂದು ದಿನ ನಾಚಿಕೆಯನ್ನೆಲ್ಲ ಬಿದಿಗಿಟ್ಟು ಆಕೆಯ ಮನೆಗೆ ಭೇಟಿಕೊಟ್ಟು ಆಕೆಯೊಂದಿಗೆ ಒಂದಿಷ್ಟು ಹೊತ್ತು ಕಳೆದು ಬಂದ.
ನಂತರ ಅವನಿಗದು ನಿತ್ಯದ ಕಾಯಕವಾಯಿತು.
ದಿನನಿತ್ಯ ಅಕ್ಷರಳ ಮನೆಗೆ ಭೇಟಿ ಕೊಡುವುದು, ಆಕೆಯೊಂದಿಗೆ ಹರಟೆಯಲ್ಲಿ ತೊಡಗುವುದು ಸಾಮಾನ್ಯವಾಯಿತು.
ಆದರೆ, ನಿಖಿಲ್ ಅಷ್ಟಕ್ಕೆ ತೃಪ್ತಿ ಪಟ್ಟುಕೊಳ್ಳುವ ವ್ಯಕ್ತಿಯಲ್ಲ.
ಹೇಗಾದರು ಮಾಡಿ ಅವಳನ್ನು ಹೊರಗೆ ಕರೆದೊಯ್ದು ಒಂದಷ್ಟು ಹೊತ್ತು ಹರಟೆ ಹೊಡೆಯಬೇಕು, ಮನಬಿಚ್ಚಿ ಮಾತಾಡಬೇಕೆಂದು ತೀರ್ಮಾನಿಸಿ ಅದೊಂದು ದಿನ ಧೈರ್ಯಮಾಡಿ ಮಾವನ ಒಪ್ಪಿಗೆ ಪಡೆದು ಅಕ್ಷರಳನ್ನು ರಾಜಾಸೀಟ್‌ಗೆ ಕಾರಿನಲ್ಲಿ ಕರೆದೊಯ್ದ.
ಇಳಿ ಸಂಜೆಯ ಹೊತ್ತಿನಲ್ಲಿ ರಾಜಾಸೀಟ್ ಉದ್ಯಾನವನದಲ್ಲಿ ಇಬ್ಬರು ಕುಳಿತು ಪ್ರಕೃತಿ ಸೌಂದರ್ಯ ಸವಿದರು.
ಆಹ್ಲಾದಕರ ತಂಗಾಳಿ ಮೈಸೋಕುತಿತ್ತು.
ಉದ್ಯಾನವನದ ಅಲ್ಲಲ್ಲಿ ಪ್ರೇಮಿಗಳು ಒಬ್ಬರನ್ನೊಬ್ಬರು ಕೈ ಕೈ ಹಿಡಿದುಕೊಂಡು ಪ್ರಪಂಚವನ್ನೇ ಮರೆತು ಉತ್ಸಾಹದಿಂದ ಓಡಾಡುತ್ತಿದ್ದರು.
ನಿಖಿಲ್ ಅಕ್ಷರಳನ್ನು ತೋಳಲ್ಲಿ ಬಳಸಿಕೊಂಡು ಏನಾದರು ಮಾತಾಡು… ಎಂದು ಕೇಳಿಕೊಂಡ.
ಮಾತಾಡುವ ಉತ್ಸಾಹ ಆಕೆಯಲ್ಲಿ ಇರಲಿಲ್ಲ.
ಮಾತಾಡುವುದಕ್ಕೇನು ಉಳಿದಿದೆ?
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸುತ್ತಿದ್ದ ಅಭಿಮನ್ಯುವಿನ ಜೀವ ಉಳಿಸಲು,ಅಪ್ಪನ ಮನಸ್ಸು ಸಂತೃಪ್ತಿ ಪಡಿಸುವುದಕೋಸ್ಕರ ಮದುವೆ ಎಂಬ ಬಂಧನದಲ್ಲಿ ಬಂಧಿಯಾಗಲು ಅಣಿಯಾಗುತ್ತಿರುವವಳಲ್ಲಿ ಮಾತು ಹುಟ್ಟಿಕೊಳ್ಳುವುದಾದರೂ ಹೇಗೆ?
ನಿಖಿಲ್ ಜಾಗದಲ್ಲಿ ಅಭಿಮನ್ಯು ಇದ್ದಿದ್ದರೆ ಬಾಯಿಗೆ ವಿರಾಮ ನೀಡದೆ ಮಾತಾಡುತ್ತಿದ್ದಳು.
ಆದರೆ, ನಿಶ್ಚಿತಾರ್ಥವಾದರೂ ಕೂಡ ನಿಖಿಲ್ ತನ್ನವನ್ನಲ್ಲ ಎಂದು ಆಕೆಗೆ ಅನ್ನಿಸತೊಡಗಿತು.
ಪರಪುರುಷನೊಂದಿಗೆ ಬಂದು ಕುಳಿತುಕೊಂಡಿದ್ದೇನೆ ಅಂದುಕೊಂಡು ಮಾತು ಹೊರಡಲಿಲ್ಲ.
ಮೌನವಾಗಿದ್ದ ಅಕ್ಷರಳನ್ನು ನೋಡಿದ ನಿಖಿಲ್, ಇನ್ನೂ ಯಾಕೆ ನಾಚ್ಕೋತ್ತಿಯ!?
ಇನ್ನೇನು ಮುಂದಿನ ತಿಂಗಳು ನಮ್ಮಿಬ್ಬರಿಗೆ ಮದ್ವೆ.
ಇಲ್ಲಿ ಯಾರಾದ್ರೂ ನೋಡಿಬಿಡುತ್ತಾರೆಂದು ಭಯ ಪಡ್ಬೇಡ.
ಎಷ್ಟೇ ಆದ್ರೂ ನಾನು ನಿನ್ನ ಗಂಡ ಆಗುವವನು.
ನನ್ನೊಂದಿಗೆ ಮಾತಾಡ್ಲಿಕ್ಕೆ ಯಾಕೆ ಸಂಕೋಚ ಪಡ್ತಿಯ? ಕೇಳಿದ. 
ಅಕ್ಷರ ಮೌನಿಯಾದಳು.
ಏನು ಮಾತಾಡಬೇಕೆಂದು ಆಕೆಗೆ ತೋಚಲಿಲ್ಲ.
ಆಕೆ ಅಭಿಮನ್ಯುವಿನ ಕನವರಿಕೆಯಲ್ಲಿ ವಿಹರಿಸತೊಡಗಿದಳು.
ಎಷ್ಟೊಂದು ಸುಂದರವಾಗಿತ್ತಲ್ಲ ಆ ದಿನಗಳು?
ನಾಲ್ಕೈದು ವರ್ಷ ನಾಲ್ಕು ನಿಮಿಷಗಳ ಹಾಗೆ ಕಳೆದು ಹೋದವು.
ಇನ್ನೆಂದೂ ಅಂಥಹ ಸಂತಸದ ದಿನಗಳು ತನ್ನ ಜೀವನದಲ್ಲಿ ಬರಲಾರದು.
ಪಾಪ ಅಭಿಮನ್ಯು ಅದೆಷ್ಟು ನೊಂದುಕೊಂಡಿತಾನೋ ಏನೋ?
ಅಭಿಮನ್ಯುವನ್ನು ನೋಡದೆ, ಒಂದು ಮಾತೂ ಕೂಡ ಆಡದೆ ಒಂದೂವರೆ ತಿಂಗಳನ್ನು ಹೇಗೆ ಕಳೆಯೋದಕ್ಕೆ ತನ್ನಿಂದ ಸಾಧ್ಯವಾಯ್ತು?
ಅಭಿಮನ್ಯುವಿನೊಂದಿಗೆ ಒಂದು ದಿನ ಕೂಡ ಮಾತಾಡದೆ ಇದ್ದರೆ ಹೊಟ್ಟೆಗೆ ಅನ್ನ ಸೇರುತ್ತಿರಲಿಲ್ಲ.
ಆದರೆ, ಇದೀಗ ಒಂದೂವರೆ ತಿಂಗಳನ್ನು ಯಾವುದೇ ಸದ್ದುಗದ್ದಲವಿಲ್ಲದೆ ಕಳೆದುಬಿಟ್ಟೆನಲ್ಲ?
ಗೋವಾಕ್ಕೆ ಸ್ನೇಹಿತರೊಂದಿಗೆ ಎರಡೇ ಎರಡು ದಿನ ಹೋಗಿ ಬರ್ತೇನೆ ಅಂತ ಅಭಿಮನ್ಯು ಗೋಗರೆದುಕೊಂಡಾಗ ತಾನು ಹೋಗಲು ಅವಕಾಶ ಕೊಡಲಿಲ್ಲ.
ಒಂದು ದಿನ ಕೂಡ ಅಭಿಮನ್ಯುವನ್ನು ಬಿಟ್ಟು ಇರುವ ಶಕ್ತಿ ತನಗಿರಲಿಲ್ಲ.
ಆದರೆ, ಇಂದು ಅವನ್ನನೇ ತೊರೆದು ಬಂದು ಮನಸ್ಸಿಗೆ ಹಿಡಿಸದವನ ತೋಳಲ್ಲಿ ಬಂಧಿಯಾಗಿ ಕುಳಿತುಕೊಳ್ಳುವ ಪರಿಸ್ಥಿತಿಯನ್ನು ದೇವರು ನಿರ್ಮಾಣ ಮಾಡಿಬಿಟ್ಟನಲ್ಲ?
ನಾನೇನು ಪಾಪ ಮಾಡಿದೆ ಅಂತ ನನಗೀಕೆ ಶಿಕ್ಷೆ?
ಎಂದು ಮತ್ತೆ ಮತ್ತೆ ಪ್ರಶ್ನಿಸಿಕೊಂಡು ದುಃಖಿತಳಾದಳು.
ಅಕ್ಷರಳನ್ನು ತನ್ನ ತೋಳಿನಿಂದ ಬಳಸಿಕೊಂಡು ನಿಖಿಲ್ ರಾಜಾಸೀಟ್ ಮುಂಭಾಗದ ಪ್ರಕೃತಿ ಸೊಬಗನ್ನು ಸವಿಯತೊಡಗಿದ.
ಅಭಿಮನ್ಯುವಿನ ಕನವರಿಕೆಯಿಂದ ಹೊರ ಬಂದ ಅಕ್ಷರ, ತೋಳಿಂದ ತನ್ನನ್ನು ಬಳಸಿಕೊಂಡಿರುವ ನಿಖಿಲ್‌ನನ್ನು ಕಂಡು ತುಂಬಾ ಅಸಹ್ಯ ಪಟ್ಟುಕೊಂಡಳು.
ನಿಖಿಲ್…, ನನ್ಗೆ ಇದೆಲ್ಲ ಹಿಡಿಸೋದಿಲ್ಲ.
ದೂರ ಕೂತ್ಕೋ ಅಂದು ಬಿಟ್ಟಳು.
ನಿಖಿಲ್‌ಗೆ ಕೋಪ ನೆತ್ತಿಗೇರಿತ್ತಾದರೂ ಸಹಿಸಿಕೊಂಡ.
ಮದುವೆಗೂ ಮುಂಚೆ ಯಾಕೆ ಜಗಳವೆಂದು ತನಗೆ ತಾನೇ ಸಮಾಧಾನ ಹೇಳಿಕೊಂಡ.
ಅಕ್ಷರ, ನೀನು ಯಾಕೆ ನನ್ನೊಂದಿಗೆ ಹೀಗೆ ನಡ್ಕೊತ್ತಾ ಇದ್ದೀಯ?
ನಾನು ನಿನ್ಗೆ ಇಷ್ಟ ಇಲ್ವ?
ಅಪ್ಪ, ಅಮ್ಮನ ಒತ್ತಾಯಕ್ಕೆ ಮಣಿದು ನನ್ನ ಮದ್ವೆಯಾಗ್ತಾ ಇದ್ದೀಯ?
ಆಕೆಯೆಡೆಗೆ ಒಂದು ಸಂಶಯದ ನೋಟ ಬೀರಿ ಕೇಳಿದ.
ನಿನ್ನ ಮದ್ವೆಯಾಗೋದಕ್ಕೆ ನನ್ಗೆ ಯಾರೂ ಒತ್ತಡ ಹೇರಲಿಲ್ಲ.
ನನ್ಗೆ ಇಷ್ಟ ಆಯ್ತು.
ಅದಕ್ಕೆ ಮದ್ವೆ ಮಾಡ್ಕೋತ್ತಾ ಇದ್ದೇನೆ.
ನನ್ಗೆ ಈ ತರ ತೋಳಲ್ಲಿ ಬಳಸಿಕೊಳ್ಳೋದು ಇಷ್ಟ ಇಲ್ಲ.
ಹುಟ್ಟಿದಲ್ಲಿಂದ ಹುಡುಗಿಯರನ್ನೇ ನೋಡ್ಲಿಲ್ವ?
ಮದ್ವೆಗೂ ಮುಂಚೆ ಎಲ್ಲ ಮಾಡಿ ಮುಗಿಸಿ ಬಿಡುವ ಆತುರ ತೋರತಾ ಇದ್ದೀಯ.
ನನ್ಗೆ ಹೇಸಿಗೆಯಾಗ್ತಾ ಇದೆ ಮುಖಕ್ಕೆ ಹೊಡೆದವಳಂತೆ ಹೇಳಿಬಿಟ್ಟಳು.
ಇಷ್ಟೆಲ್ಲ ಮಾತು ಕೇಳಿ ಇಲ್ಲಿ ಹೆಚ್ಚು ಸಮಯ ಕಳೆಯೋದು ಸರಿಯಲ್ಲವೆಂದು ನಿರ್ಧರಿಸಿದ ನಿಖಿಲ್ ಅಕ್ಷರಳನ್ನು ಕರೆದೊಯ್ದು ಮನೆಗೆ ಬಿಟ್ಟು ತೆರಳಿದ.
ಮನೆಗೆ ಬಂದ ನಂತರ ಆಕೆಯಲ್ಲಿ ತಳಮಳ ಪ್ರಾರಂಭವಾಯಿತು.
ರಾಜಾಸೀಟ್‌ನಲ್ಲಿ ತಾನಾಡಿದ ಮಾತನ್ನು ಎಲ್ಲಾದರು ಅಪ್ಪನಿಗೆ ನಿಖಿಲ್ ಹೇಳಿಬಿಟ್ಟರೇನು ಗತಿ ಎಂದು ಆತಂಕಗೊಂಡಳು.
ನಿಖಿಲ್ ಸರಿಯಾಗಿಯೇ ನಡೆದುಕೊಂಡ.
ಪ್ರತಿಯೊಬ್ಬ ಗಂಡಸು ಕೂಡ ತನ್ನ ಪ್ರೇಯಸ್ಸಿಯನ್ನು, ಹೆಂಡ್ತಿಯನ್ನು ತೋಳತೆಕ್ಕೆಯಲ್ಲಿ ಬಂಧಿಸಿಕೊಳ್ಳಲು ಆಸೆ ಪಡೋದು ಸಹಜ.
ಆದರೆ, ತನ್ನ ಹೃದಯದಲ್ಲಿ ನಿಖಿಲ್‌ಗೆ ಸ್ಥಾನ ಕಲ್ಪಿಸಿಕೊಡಲು ಸಾಧ್ಯವಾಗುತ್ತಿಲ್ಲವಾದ್ದರಿಂದ ಅಂತಹ ಒಂದು ಮಾತು ಆಡಿಬಿಟ್ಟೆ ಎಂದು ಆಕೆಗೆ ಅನ್ನಿಸಿತು.
ಎರಡೂವರೆ ವರ್ಷಗಳ ಕಾಲ ಅಭಿಮನ್ಯುವಿನ ತೋಳ ತೆಕ್ಕೆಯಲ್ಲಿ ಬಂಧಿಯಾಗಿ, ಮುಂದಿನ ವೈವಾಹಿಕ ಜೀವನದ ಬಗ್ಗೆ ಕಲ್ಪನೆಯ ಸಾಮ್ರಾಜ್ಯ ಕಟ್ಟಿಕೊಂಡು ಆ ಕಲ್ಪನೆಗಳನ್ನೆಲ್ಲ ಅವನೆದುರು ತೆರೆದಿಡುತ್ತಿದ್ದ ಅಕ್ಷರ ಇಂದು ಅದೇ ರಾಜಾಸೀಟ್‌ನ ಕಲ್ಲುಹಾಸಿನ ಬೆಂಚಿಯ ಮೇಲೆ ಕುಳಿತು ನಿಖಿಲ್‌ನ ತೋಳ ತೆಕ್ಕೆಯಲ್ಲಿ ಬಂಧಿಯಾಗಿರುವುದನ್ನು ಕಂಡು ಅಭಿಮನ್ಯುವಿಗೆ ಸಹಿಸಿಕೊಳ್ಳಲು ಸಾಧ್ಯವಾಗಲಿಲ್ಲ.
ಆಕೆಯ ನೆನಪುಗಳು ಹೆಚ್ಚಾಗಿ ಉಳಿದುಕೊಂಡಿರುವ ರಾಜಾಸೀಟ್‌ನಲ್ಲಿ ಆಕೆಯ ನೆನಪುಗಳನ್ನೆಲ್ಲ ಕೊಂದು ಬಿಡಬೇಕೆಂದು ನಿರ್ಧರಿಸಿದ ಅಭಿಮನ್ಯು ದಿನನಿತ್ಯ ತಪ್ಪದೆ ರಾಜಾಸೀಟ್‌ಗೆ ಭೇಟಿ ನೀಡಿ ಮನಸ್ಸನ್ನು ಗಟ್ಟಿ ಮಾಡಿಕೊಳ್ಳಲು ಪ್ರಯತ್ನಿಸುತ್ತಿದ್ದ.
ಇನ್ನೆಂದೂ ಕೂಡ ಅಕೆಯ ಮುಖ ನೋಡಬಾರದೆಂದು ನಿರ್ಧರಿಸಿದ.
ಆದರೆ, ಆಕೆಯ ಮುಖ ನೋಡಿ ಮನಸ್ಸು ಮತ್ತೆ ಪ್ರೀತಿಯ ಕಡೆಗೆ ವಾಲತೊಡಗಿತು.
ಆದರೆ, ಆಕೆ ಮತ್ತೊಬ್ಬ ಪುರುಷನ ತೋಳ ತೆಕ್ಕೆಯಲ್ಲಿ ಬಂಧಿಯಾಗಿರುವುದನ್ನು ಕಂಡು ಅಭಿಮನ್ಯು ತುಂಬಾ ಅಸಹ್ಯಪಟ್ಟುಕೊಂಡು ಆಕೆಯನ್ನು ಶಪಿಸುತ್ತಾ ನೇರವಾಗಿ ಬಾರ್ ಕಡೆಗೆ ನಡಿಗೆ ಹಾಕಿದ.
ಬಾರ್‌ವೊಳಗಿನ ಮಂದ ಬೆಳಕಿನ ಅಡಿಯಲ್ಲಿ ಒಬ್ಬೊಂಟಿಯಾಗಿ ಕುಳಿತು ಆಕೆಯನ್ನು ನೆನೆಯುತ್ತಾ ಒಂದರ ಮೇಲೊಂದರಂತೆ ಪೆಗ್ ಏರಿಸಿದ.
ದುಃಖ ಮರೆಸಲು ಕುಡಿಯಬೇಕೆಂದು ಬಾರ್‌ಗೆ ತೆರಳಿದ್ದನಾದರೂ ಕುಡಿದಷ್ಟು ಆಕೆಯ ನೆನಪುಗಳೇ ಹೆಚ್ಚಾಗುತ್ತಿದ್ದವು.
ಒಂದೊಂದು ಸಲ ಆಕೆ ತನ್ನವಳಾಗಬೇಕೆಂದು, ಮರುಕ್ಷಣದಲ್ಲಿ ನಿಲುವು ಬದಲಾಗಿ ಯಾವನದೋ ತೋಳಿನಲ್ಲಿ ಬಂಧಿಯಾದವಳನ್ನ ನಾನೇಕೆ ತನ್ನವಳಾಗಬೇಕೂಂತ ಬಯಸಬೇಕು ಎಂದು ತಿಳಿದು ಆಕೆಯನ್ನು ಶಪಿಸತೊಡಗಿದ.
ಅವಳೇನು ತ್ರಿಪುರ ಸುಂದರಿಯಾ?
ಅವಳಷ್ಟೇ ಸುಂದರವಾದ, ಅವಳಿಗಿಂತ ಹೃದಯ ವೈಶಾಲ್ಯತೆ ಇರುವ ಹುಡುಗಿ ಈ ಜಗತ್ತಿನಲ್ಲಿ ಇಲ್ವ…?
ಸತ್ತ ಮಗುವಿನ ಜಾತಕ ನೊಡಿ ಏನು ಸುಖ?
ಸಾಯೋದಕ್ಕಿಂತ ಮೊದ್ಲು ನೋಡಿದ್ರೆ ಏನಾದರು ಉಪಯೋಗ ಆಗ್ತಾ ಇತ್ತು.
ಈಗ ಅಕ್ಷರ ನನ್ನ ಪಾಲಿಗೆ ಸತ್ತು ಹೋಗಿದ್ದಾಳೆ.
ಅವಳನ್ನ ನೆನೆದು ಮನಸ್ಸನ್ನೇಕೆ ಹಾಳು ಮಾಡಿಕೊಳ್ಬೇಕು.
ಇನ್ನೇನಿದ್ದರೂ ಮುಂದೆ ಬರುವವಳಿಗೋಸ್ಕರ ನಾನು ಚಿಂತೆ ಮಾಡ್ಬೇಕು.
ಹೊರಟು ಹೋದವಳ ಬಗ್ಗೆ ಚಿಂತೆ ಮಾಡಿ ಏನು ಸುಖ? ಛೇ. . , ಎಲ್ರೂ ಒಂದೇ.
ಹಾಳಾದ ಹುಡುಗಿಯರು.
ಯಾರ ಬಗ್ಗೆ ಯೋಚನೆ ಮಾಡಿದ್ರೂ ಏನು ಸುಖ ಇಲ್ಲ.
ಮುಂದೆ ಬರುವವಳೂ ಇದೇ ರೀತಿ ಇರುತ್ತಾಳೆ.
ಎಷ್ಟೇ ಆದರೂ ಹೆಣ್ಣು ಜಾತಿ ಅಲ್ವ?
ಕೈ ಕೊಡೋದೇ ಅವರಿಗೆ ಕಾಯಕ ಅಕ್ಷರ ಪ್ರೀತಿಯನ್ನು ತ್ಯಜಿಸಿ ಹೋದ ದುಃಖದಲ್ಲಿ ಕುಡಿದು, ಕುಡಿದು ಸುಸ್ತಾಗಿ ತೊದಲುತ್ತಾ ಹುಡುಗಿಯರ ವಿರುದ್ಧ ಧ್ವೇಷಕಾರಿದ.
ಪ್ರೀತಿಸೋ ಸಂದರ್ಭ ಎಂತಹಾ ಬಣ್ಣ, ಬಣ್ಣದ ಮಾತುಗಳನ್ನ ಆಡಿಲ್ಲ ಅವಳು.
ಪ್ರೀತಿಯ ಬಗ್ಗೆ ಸುಂದರವಾದ ಕನಸುಗಳನ್ನ ಬಿತ್ತಿ ಜೀವನ ಪರ್ಯಂತ ನನ್ನ ಬಗ್ಗೆ ಕನಸು ಕಾಣುತ್ತಲೇ ಇರು ಅಂತ ಹೇಳಿ ಹೊರಟು ಬಿಟ್ಟಳಲ್ಲ ಹಾಳಾದವಳು.
ಅಮ್ಮ ಆಗಿಂದಾಗೆ ಹೇಳ್ತನೇ ಇದ್ರು.
ದೊಡ್ಡವರ ಸಹವಾಸ ಮಾಡ್ಬೇಡ ಅಂತ.
ನಾನೇ ಕೇಳ್ಲಿಲ್ಲ.
ಪ್ರೀತಿ ಮಾಡ್ಬಿಟ್ಟೆ.
ಈಗ ಒಂದೊಂದಾಗಿ ಎಲ್ಲವನ್ನು ಅನುಭವಿಸ್ತಾ ಇದ್ದೇನೆ.
ನನ್ಗಿದು ಬೇಕಾಗಿತ್ತು.
ಜೀವನದಲ್ಲಿ ಒಂದು ಒಳ್ಳೆಯ ದಾರಿಯನ್ನೇನೋ ತೋರಿಸಿಕೊಟ್ಟಳು.
ಅದಕೋಸ್ಕರ ಅವಳನ್ನ ಜೀವನ ಪರ್ಯಂತ ನೆನಸಿಕೊಳ್ಳಲೇ ಬೇಕು.
ಆದರೆ, ಅದೇ ವೇಳೆ ಪ್ರೀತಿಯ ದಾರಿ ಕೂಡ ತೋರಿಸಿಕೊಟ್ಟು ಹಾಳಾಗಿ ಹೋಗು ಅಂತ ಹೊರಟು ಹೋದ್ಲು.
ನಾನು ಹಾಳಾಗಿ ಹೋಗ್ತಿನಿ.
ನೀನು ಮಾತ್ರ ಸುಖವಾಗಿರು ಅಕ್ಷರಳನ್ನು ನಿಂದಿಸುತ್ತಾ, ಒಂದೊಂದು ಪೆಗ್ಗ್ ಏರಿಸುತ್ತಾ ನೋವು ಮರೆಯಲು ಪ್ರಯತ್ನಿಸುತ್ತಿದ್ದ.
ಬಾರ್‌ವೊಳಗಿದ್ದ ಜನರೆಲ್ಲ ಅಭಿಮನ್ಯುವನ್ನು ನೋಡುತ್ತಾ, ಪಿಸುಗುಟ್ಟಿ ಮಾತಾಡಿಕೊಂಡು ನಗುತ್ತಿದ್ದರು.
ಕತ್ತಲಾಗುತ್ತಿದ್ದಂತೆ ಅಭಿಮನ್ಯು ಮೆಲ್ಲನೆ ಎದ್ದು ಮನೆಯ ಕಡೆಗೆ ಭಾರವಾದ ಮನಸ್ಸಿನೊಂದಿಗೆ ನಡೆದ.
ಅಕ್ಷರ-ನಿಖಿಲ್‌ನ ಮದುವೆಗೆ ಒಂದು ತಿಂಗಳು ಮಾತ್ರ ಬಾಕಿ ಉಳಿದುಕೊಂಡಿತ್ತು.
ಉಭಯ ಕಡೆಯಲ್ಲೂ ಮದುವೆಗೆ ಸಿದ್ಧತೆ ಭರದಿಂದ ಸಾಗಿತು.
ಅಕ್ಷರ ಮದುವೆಯ ಆಹ್ವಾನ ಪತ್ರವನ್ನು ಸ್ನೇಹಿತರಿಗೆಲ್ಲ ಹಂಚಿ ಬಂದಳು.
ಅಭಿಮನ್ಯುವನ್ನು ನೋಡದೆ, ಒಂದು ಮಾತೂ ಕೂಡ ಆಡದೆ ಸುಮಾರು ಎರಡು ತಿಂಗಳು ಸರಿದಿತ್ತು.
ಸ್ನೇಹಿತರಿಗೆ ಮದುವೆ ಕಾಗದ ಕೊಡುವ ನೆಪದಲ್ಲಿ ಅಭಿಮನ್ಯುವನ್ನೊಮ್ಮೆ ನೋಡಿ ಮಾತಾಡಿ ಬರುವ ಹಂಬಲದೊಂದಿಗೆ ಹೊರಟು ನಿಂತಳು.
ಭಯ, ಸಂಕೋಚದೊಂದಿಗೆ ಅಭಿಮನ್ಯುವಿನ ಟೂರಿಸ್ಟ್ ಇನ್‌ಫಾಮೇಷನ್ ಸೆಂಟರ್ ಕಚೇರಿ ಒಳಗೆ ಕಾಲಿಟ್ಟಳು.
ಅಭಿಮನ್ಯು ಆಕೆಯನ್ನು ನೋಡಿ ಸುಮ್ಮನಾದ.
ಆಕೆಯೊಂದಿಗೆ ಮಾತಾಡುವುದಕ್ಕೇನು ಉಳಿದಿದೆ?
ಪುನಃ ಮನಸ್ಸನ್ನು ಮತ್ತಷ್ಟು ಹಾಳು ಮಾಡಿ ಹೋಗಲು ಬಂದಿದ್ದಾಳೆಂದು ಮನದೊಳಗೆ ಗೊಣಗಿಕೊಂಡ.
ಅಭಿ, ನನ್ಮೇಲೆ ಕೋಪನಾ? ಕೇಳಿದಳು. 
ಹಾಗೇನು ಇಲ್ಲ.
ಬಂದ ವಿಷಯ ಏನೂಂತ ಮೊದ್ಲು ಹೇಳು.
ಯಾಕೆ, ನಾನು ಬರ್ಬಾದ್ರಿತ್ತಾ?
ಮದ್ವೆ ಕಾಗದ ಕೊಟ್ಟು ಹೋಗುವ ಅಂತ ಬಂದೆ ಎಂದು ಅಭಿಮನ್ಯುವಿನ ಕೈಗೆ ಮದುವೆ ಕಾಗದ ಇಟ್ಟು ದಯವಿಟ್ಟು ಬರ್ಬೇಕು ಎಂದು ಕೇಳಿಕೊಂಡಳು.
ಯಾಕೆ ನನ್ಗೆ ಸುಮ್ನೆ ಮದ್ವೆ ಕಾಗದ ಕೊಟ್ಟು ಒಂದು ಕಾಗದವನ್ನ ವೇಸ್ಟ್ ಮಾಡ್ಕೊತ್ತಿಯ.
ಅದನ್ನ ಬೇರೆಯಾರಿಗಾದರು ಕೊಟ್ಟರೆ ಮದ್ವೆಗೆ ಬಂದು ಆಶೀರ್ವಾದ ಮಾಡಿ ಹೋಗ್ತಾರೆ.
ನನ್ಗೆ ಕೊಟ್ಟರೆ ಆ ಕಾಗದ ಸುಮ್ನೆ ವೇಸ್ಟ್ ಆಗುತ್ತೆ ಅಷ್ಟೆ.
ಇಷ್ಟವಿಲ್ಲದ ಜಾಗಕ್ಕೆ ನಾನೆಂದೂ ಹೋಗೋದಿಲ್ಲ.
ನೀನಿನ್ನು ಹೊರಡ್ಬೊಹುದು.
ಅಂದ ಅಭಿಮನ್ಯು ಆಕೆಯನ್ನು ನೋಡದೆ ಕೆಲಸದಲ್ಲಿ ತಲ್ಲೀನನಾದ.
ಅಭಿ, ನೀನು ನನ್ನ ಮೇಲೆ ಇಟ್ಟಿರುವ ಪ್ರೀತಿ ಇಷ್ಟೇನಾ…?
ನೋವಿನಿಂದ ಕೇಳಿದಳು.
ಒಹೋ… ನೀನೇನು ನನ್ಮೇಲೆ ತುಂಬಾ ಪ್ರೀತಿ ಇಟ್ಕೊಂಡಿದ್ದೀಯ ಅಲ್ವ?
ನಾನೇನು ನಿನ್ನ ಪ್ರೀತಿ ಮಾಡು ಅಂತ ಕೇಳಿದ್ನಾ?ಇಲ್ವಲ್ಲ?
ನೀನೆ ತಾನೇ ಪ್ರೀತಿ ಮಾಡು ಅಂತ ಹಟ ಹಿಡ್ದು ನನ್ನ ಪ್ರೀತಿ ಮಾಡೋ ಹಾಗೆ ಮಾಡಿದ್ದು.
ಕೊನೆಗೆ ಆ ಪ್ರೀತಿಗೆ ತಿಲಾಂಜಲಿ ಇಟ್ಟವಳೂ ನೀನೆ ತಾನೇ?
ಪ್ರೀತಿಯೇ ಬೇಡ ಅಂತ ತಿರಸ್ಕಾರ ಮಾಡಿ ಹೊರಟವಳಿಗೆ ಪ್ರೀತಿಯ ಬಗ್ಗೆ ಮಾತಾಡುವ ಹಕ್ಕು ಇಲ್ಲ.
ದಯವಿಟ್ಟು ಹೊರಟು ಹೋಗು.
ನಿನ್ನ ಮುಖ ನೋಡೋದಕ್ಕೆ ನನ್ಗೆ ಅಸಹ್ಯ ಅನ್ನಿಸ್ತಾ ಇದೆ.
ಇಲ್ಲಿದ್ದುಕೊಂಡು ಮತ್ತಷ್ಟು ಹಿಂಸೆ ಕೊಡ್ಬೇಡ.
ನನ್ನ ಒಬ್ಬೊಂಟಿಯಾಗಿ ಇರೋದಕ್ಕೆ ಬಿಟ್ಬಿಡು ಕೈ ಮುಗಿದು ಕೇಳಿಕೊಂಡ.
ಅಭಿಮನ್ಯುವಿನ ಕೋಪಕಂಡು ಹೆದರಿಕೊಂಡ ಅಕ್ಷರ ಕಣ್ಣೀರು ಒರೆಸಿಕೊಳ್ಳುತ್ತಾ ನಿರ್ಗಮಿಸಿದಳು.
ವಾಸ್ತವ ವಿಚಾರ ಅವನಿಗೇನು ಗೊತ್ತು?
ಎಲ್ಲವನ್ನು ಹೇಳಿಕೊಂಡಿದ್ದರೆ ಅವನಿಗೆ ಇನ್ನೂ ನನ್ನ ಮೇಲೆ ಪ್ರೀತಿ ಇತಾ ಇತ್ತು.
ತಪ್ಪೆಲ್ಲ ನನ್ನದೇ.
ಇಂದಲ್ಲದಿದ್ದರೂ ನಾಳೆಯಾದರೂ ಅಭಿಮನ್ಯುವಿನ ಎದುರು ಸತ್ಯದ ವಿಚಾರ ತೆರೆದಿಡಬೇಕು ಎಂದು ನಿರ್ಧರಿಸಿದಳು.
ಅಕ್ಷರ ಮನೆ ತಲುಪುವಷ್ಟರೊಳಗೆ ನಿಖಿಲ್ ಮನೆಯಲ್ಲಿ ಹಾಜರಾಗಿದ್ದ.
ಮನೆಗೆ ಕಾಲಿಟ್ಟವಳನ್ನು ಹಾಗೆಯೇ ಕಾರಿನಲ್ಲಿ ಕೂರಿಸಿಕೊಂಡು ರಾಜಾಸೀಟ್ ಕಡೆಗೆ ಕರೆದೊಯ್ದ.
ಆಕೆಯ ಕೈಗಳನ್ನು ಹಿಡಿದುಕೊಂಡು ರಾಜಾಸೀಟ್ ಉದ್ಯಾನವನದೆಲ್ಲೆಡೆ ಸುತ್ತಾಡಿದ.
ಆಕೆ ಬೊಂಬೆಯಂತೆ ಅವನ ಹಿಂದೆ ಹೆಜ್ಜೆ ಹಾಕುತ್ತಿದ್ದಳು.
ರಾಜಾಸೀಟ್‌ನ ಪ್ರತಿಯೊಂದು ಗಿಡ ಮರಗಳಿಗೂ ಕೂಡ ಗೊತ್ತು ಅಕ್ಷರ-ಅಭಿಮನ್ಯುವಿನ ಪ್ರೀತಿ.
ಪ್ರಪಂಚವನ್ನೇ ಮರೆತು ಪ್ರೀತಿಯಲ್ಲಿ ಮುಳುಗಿದ ಜಾಗವದು.
ಸುತ್ತಮುತ್ತಲಿನ ಪರಿಸರದ ಯಾವುದೇ ಕಡೆ ಕಣ್ಣಾಡಿಸಿದರೂ ಅಭಿಮನ್ಯುವಿನ ನೆನಪು ಹಸಿರಾಗಿತ್ತು.
ಆಕೆಯ ಕಣ್ಗಳಿಂದ ಎರಡು ಹನಿ ಕಣ್ಣೀರು ತೊಟ್ಟಿಕ್ಕಿತು.
ನಿಖಿಲ್ ಹಿಡಿದುಕೊಂಡಿದ್ದ ಕೈಯನ್ನು ಬಿಡಿಸಿಕೊಂಡಳು.
ಏನ್ ಚಿಕ್ಕಮಕ್ಕಳ ತರ ಕೈ ಹಿಡ್ಕೊಂಡು ಕರ್ಕೊಂಡೋಗ್ತಾ ಇದ್ದೀಯ?
ನೀನು ಮುಂದೆ ನಡಿ ನಾನು ಹಿಂದೆ ಬರ್ತೇನೆ ಅಂದಳು.
ಸರಿ ಬಿಡು ಅಂದ ನಿಖಿಲ್ ರಾಜಾಸೀಟ್ ಮುಂಭಾಗದ ಕಲ್ಲುಹಾಸಿನ ಬೆಂಚಿನ ಕಡೆಗೆ ತೆರಳಿ ಕುಳಿತುಕೊಂಡ.
ಅಕ್ಷರ ಅವನ ಪಕ್ಕದಲ್ಲಿಯೇ ಬಂದು ಕುಳಿತುಕೊಂಡಳು.
ನಿಖಿಲ್ ಕಡೆಗೊಮ್ಮೆ ನೋಡಿದ ಅಕ್ಷರ ನಿಖಿಲ್, ನೀನು ಇದುವರೆಗೆ ಯಾವುದೇ ಹುಡುಗಿಯನ್ನ ಪ್ರೀತಿ ಮಾಡ್ಲಿಲ್ವ? ಕೇಳಿದಳು. 
ಆಕೆಯ ಪ್ರಶ್ನೆಯಿಂದ ತುಂಬಾ ಆಶ್ಚರ್ಯ ಹಾಗೂ ಕಳವಳಗೊಂಡ ನಿಖಿಲ್ ಇಲ್ಲ.
ನಾನು ಯಾರನ್ನೂ ಪ್ರೀತಿ ಮಾಡ್ಲಿಲ್ಲ.
ನೀನು ಯಾರನ್ನಾದರು ಪ್ರೀತಿ ಮಾಡಿದ್ದೀಯ?
ಪ್ರತಿಯಾಗಿ ಕೇಳಿದ.
 “ಹೌದು. ಪ್ರೀತಿ ಮಾಡಿದ್ದೆ”.
ಆಕೆಯ ಮಾತು ಕೇಳಿ ನಿಖಿಲ್‌ಗೆ ಒಂದುಕ್ಷಣ ಆಕಾಶವೇ ಕಳಚಿ ಬಿದ್ದಂತಾಯಿತಾದರೂ ಸುಧಾರಿಸಿಕೊಂಡು ಆ ಹುಡುಗ ಯಾರು?
ಎಂದು ಕುತೂಹಲದಿಂದ ಕೇಳಿದ.
ಆ ಹುಡುಗನ ವಿಚಾರ ಇಲ್ಲಿ ಬೇಕಾಗಿಲ್ಲ.
ಒಂದು ಹುಡುಗನನ್ನ ಪ್ರೀತಿ ಮಾಡಿದ್ದೆ ಅಷ್ಟೆ.
ನೀನೇನು ಭಯ ಪಡ್ಬೇಡ.
ನಡೆಯಬಾರದಂತದ್ದೇನು ನಡೆದಿಲ್ಲ.
ಈ ವಿಚಾರ ಇವತ್ತಲ್ಲದಿದ್ದರೂ ನಾಳೆಯಾದರೂ ಬೆಳಕಿಗೆ ಬಂದೇ ಬರ್ತದೆ.
ಮದ್ವೆಗೂ ಮುಂಚೆ ಎಲ್ಲವನ್ನು ಹೇಳಿಕೊಂಡ್ರೆ ಒಳ್ಳೆಯದ್ದು ಅಂತ ನಿನ್ಗೆ ಹೇಳ್ದೆ.
ಒಂದ್ವೇಳೆ ನಿನ್ಗೆ ನನ್ನ ಇಷ್ಟ ಇಲ್ದೆ ಇದ್ರೆ ಈ ಕ್ಷಣದಲ್ಲಿಯೇ ಬಿಟ್ಟು ಹೋಗ್ಬೊಹುದು ಅಂದಳು. 
ಇಂತಹ ಸ್ಫುರದ್ರೂಪಿ ಹುಡುಗಿ ಮತ್ತೆಲ್ಲಿ ಸಿಗಲು ಸಾಧ್ಯ?
ತಾನು ಕೂಡ ನಾಲ್ಕೈದು ಹುಡುಗಿಯರ ಪ್ರೀತಿಯಲ್ಲಿ ಮುಳುಗೆದ್ದು ಬಂದವನು.
ಆದರೆ, ಆ ವಿಷಯವನ್ನು ಬಚ್ಚಿಟ್ಟಿದ್ದೇನೆ ಅಷ್ಟೆ.
ಆದರೆ, ಅಕ್ಷರ ಎಲ್ಲವನ್ನು ಮುಕ್ತವಾಗಿ ಹೇಳಿಕೊಂಡಿದ್ದಾಳೆ.
ಅವಳ ಮನಸ್ಸು ನಿರ್ಮಲವಾಗಿದೆ.
ಇಲ್ಲದಿದ್ದರೆ ಇಂತಹ ವಿಷಯವನ್ನ ಯಾವುದೇ ಹುಡುಗಿಯೂ ಕೂಡ ತೆರೆದಿಡೋದಕ್ಕೆ ಹೋಗೋದಿಲ್ಲ.
ಈಗಿನ ಕಾಲದಲ್ಲಿ ಲವ್ ಮಾಡದ ಹುಡುಗಿಯರು ಎಲ್ಲಿ ಸಿಗೋದಕ್ಕೆ ಸಾಧ್ಯ?
ಅಂದುಕೊಂಡ ನಿಖಿಲ್ ಅಕ್ಷರಳ ಕಡೆಗೆ ನೋಟ ಬೀರಿದ.
ನೀನು ಈ ಹಿಂದೆ ಹೇಗೆ ಇದ್ದೆ ಅನ್ನೋದು ನನ್ಗೆ ಮುಖ್ಯ ಅಲ್ಲ.
ಮುಂದೆ ನನ್ನೊಂದಿಗೆ ಹೇಗೆ ಇರ್ತಿಯ ಅನ್ನೋದು ಮುಖ್ಯ.
ಈ ಹಿಂದೆ ನಡೆದ ಘಟನೆಯನ್ನೆಲ್ಲ ಮರೆತು ನನ್ನೊಂದಿಗೆ ಜೀವನ ನಡೆಸೋದಕ್ಕೆ ನಿನ್ಗೆ ಇಷ್ಟವಿದ್ರೆ ಮದ್ವೆಯಾಗ್ಬೊಹುದು ಅಂದ ನಿಖಿಲ್, ಮುಗುಳ್ನಗೆ ಬೀರಿದ.
ಆಯ್ತು, ಎಲ್ಲವನ್ನು ಮರೆಯೋದಕ್ಕೆ ಪ್ರಯತ್ನ ಪಡ್ತಾ ಇದ್ದೇನೆ.
ಇನ್ನೊಂದು ಸ್ವಲ್ಪ ದಿನ ಅಷ್ಟೆ.
ಎಲ್ಲವನ್ನೂ ಮರೆತು ಬಿಡ್ತೇನೆ ಅಂದ ಅಕ್ಷರ ನಿಖಿಲ್ ಮೊಗವನ್ನು ನೋಡಿ ಮುಗುಳ್ನಗೆ ಬೀರಿದಳು.
ಇಬ್ಬರು ರಾಜಾಸೀಟ್‌ನಲ್ಲಿ ಒಂದಷ್ಟು ಹೊತ್ತು ಕಾಲ ಕಳೆದು ಮನೆಗೆ ಹಿಂತಿರುಗಿದರು.
ದಿನಗಳು ಕ್ಷಣಗಳಂತೆ ಉರುಳಲು ಪ್ರಾರಂಭಿಸಿತು.
ಮದುವೆಯ ದಿನ ಸಮೀಪಿಸುತ್ತಿದ್ದಂತೆ ಅಕ್ಷರಳ ಮನದಲ್ಲಿ ತಳಮಳ ಪ್ರಾರಂಭವಾಯಿತು.
ದಿನೇ ದಿನೇ ಅಭಿಮನ್ಯುವನ್ನು ಕಳೆದುಕೊಳ್ಳುತ್ತಿರುವ ಪಾಪ ಪ್ರಜ್ಞೆ ಹೆಚ್ಚಾಗತೊಡಗಿತು.
ಮದುವೆ ದಿನ ಸಮೀಪಿಸುತ್ತಿದ್ದಂತೆ ಹಳೆಯ ಪ್ರೀತಿಯ ನೆನಪುಗಳೆಲ್ಲ ಹೆಚ್ಚಾಗಿ ಕಾಡಲು ಪ್ರಾರಂಭಿಸಿತು.
ಯಾವ ಸುಖಕೊಸ್ಕರ ನಿಖಿಲ್‌ನ ಮದ್ವೆಯಾಗಬೇಕು?
ಶ್ರೀಮಂತಿಕೆ ಬಿಟ್ಟರೆ ಬೇರೆನಿದೆ ಅವನಲ್ಲಿ?
ಒಂದು ಪ್ರೀತಿ ಮಾತು ಕೂಡ ನೆಟ್ಟಗೆ ಆಡೋದಕ್ಕೆ ಬಾರದ ಮನುಷ್ಯ ಜೀವನ ಪರ್ಯಂತ ನನ್ನ ಸುಖವಾಗಿ ನೋಡಿಕೊಳ್ತಾನಾ?
ಅಭಿಮನ್ಯು ಅದೆಷ್ಟೊಂದು ಪ್ರೀತಿ ತೊರಿಸ್ತಾ ಇದ್ದ!
ಅವನ ಪ್ರೀತಿಯ ಮುಂದೆ ಇವನೊಬ್ಬ ಹುಲ್ಲು ಕಡ್ಡಿ ಇದ್ದಂತೆ.
ಅಭಿಮನ್ಯು ಮಾತ್ರ ತನ್ನ ಬಾಳ ಸಂಗಾತಿಯಾಗಲು ಯೋಗ್ಯನಾದ ವ್ಯಕ್ತಿ.
ನನ್ನ ಅಭಿಯನ್ನು ಕಳೆದುಕೊಳ್ಳಲು ನನ್ನಿಂದ ಸಾಧ್ಯವಿಲ್ಲ ಅಂದುಕೊಂಡ ಅಕ್ಷರಳ ಹೃಯದಲ್ಲಿ ಅಭಿಮನ್ಯುವಿನ ಹೆಜ್ಜೆ ಗುರುತು ಕಾಣಿಸಿಕೊಂಡು ಅಭಿಮನ್ಯುವನ್ನು ಮತ್ತೆ ಪಡೆದುಕೊಳ್ಳಬೇಕೆಂಬ ಆಸೆ ಬಲವಾಗತೊಡಗಿತು.
ಒಂದು ಬಾರಿ ಈ ಪ್ರೀತಿನೇ ಬೇಡ ಬೇರೊಂದು ಬದುಕು ಕಟ್ಟಿಕೊಳ್ಳುತ್ತೇನೆಂದು ಹೊರಟವಳು ಎರಡನೇ ಬಾರಿ ಇಲ್ಲ, ಆ ಬದುಕು ನನಗೆ ಹಿಡಿಸುತ್ತಿಲ್ಲ. . 
ನಿನ್ನ ಪ್ರೀತಿ ನನಗೆ ಮತ್ತೆ ಬೇಕು ಎಂದು ಕೇಳುವುದಾದರೂ ಹೇಗೆ?
ಎಂಬ ಚಿಂತೆಗೆ ಬಿದ್ದಳು.
ಅಭಿಮನ್ಯು ಮೊದ್ಲೇ ಮುಂಗೋಪಿ.
ಎರಡನೇ ಬಾರಿ ನನ್ನ ಪ್ರೀತಿಯನ್ನ ಸ್ವೀಕಾರ ಮಾಡು ಅಂತ ಕೇಳಿಕೊಂಡ್ರೆ ಅವನು ಸುಮ್ನೆ ಇರ್ತಾನಾ?
ಮತ್ತೆ ತನ್ನ ಬದುಕು ಹಾಳು ಮಾಡೋದಕ್ಕೆ ಬಂದುಬಿಟ್ಟಿದ್ದೀಯ ಅಂತ ಮನಸೋ‌ಇಚ್ಚೆ ಬೈಯ್ದು ಬಿಡ್ತಾನೆ.
ಮೊನ್ನೆ ತಾನೇ ಮದ್ವೆ ಕಾಗದ ಕೊಡಲು ಹೋದಾಗ ನನ್ಮೇಲೆ ಎಷ್ಟೊಂದು ಕೋಪಗೊಂಡಿಲ್ಲ?
ಇದೀಗ ಯಾವ ಮುಖ ಹೊತ್ಕೊಂಡು ಅವನ ಬಳಿ ಹೋಗಲಿ?
ಎಂಬ ಚಿಂತೆಗೆ ಬಿದ್ದಳು.
ಒಂದ್ವೇಳೆ ಅಭಿಮನ್ಯು ಪ್ರೀತಿಯನ್ನ ಸ್ವೀಕಾರ ಮಾಡದೆ ಹೋದರೆ?
ಕಾಲು ಹಿಡ್ಕೊಂಡಾದ್ರೂ ಸರಿ ಅವನ ಒಪ್ಪಿಸ್ಬೇಕು.
ಅವನಿಲ್ಲದೆ ತನ್ನಿಂದ ಬದುಕು ನಡೆಸೋದಕ್ಕೆ ಸಾಧ್ಯ ಇಲ್ಲ.
ಹೇಗಾದ್ರೂ ಮಾಡಿ ತನ್ನ ಪ್ರೀತಿಯನ್ನು ಎರಡನೇ ಬಾರಿಗೆ ಸ್ವೀಕಾರ ಮಾಡುವ ಹಾಗೆ ಮಾಡ್ಬೇಕು.
ಅವನು ತನ್ನ ಮೇಲೆ ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿ ಇಟ್ಕೊಂಡಿದ್ದಾನೆ.
ನನ್ನ ಅಭಿ ನನ್ನ ಖಂಡಿತವಾಗಿ ಸ್ವೀಕಾರ ಮಾಡಿಯೇ ಮಾಡ್ತಾನೆ.
ಅಂದುಕೊಂಡು ಆಲೋಚನೆಯಲ್ಲಿ ಮುಳುಗಿದ ಅಕ್ಷರ ಈ ಹಿಂದೆ ಅಭಿಮನ್ಯು ಆಡಿದ ಮಾತನ್ನು ನೆನಪಿಗೆ ತಂದುಕೊಂಡು ನಿಂತಲ್ಲೇ ಕುಣಿದಾಡಿದಳು. 
ಹೌದು ನನ್ನ ಅಭಿ ನನ್ನ ಸ್ವೀಕಾರ ಮಾಡಿಯೇ ಮಾಡ್ತಾನೆ.
‘ನಾನು ನಿಖಿಲ್‌ನ ಮದ್ವೆಯಾದ ನಂತರ ನಮ್ಮಿಬ್ಬರ ಪ್ರೀತಿಯ ವಿಚಾರ ಗೊತ್ತಾಗಿ ನಿಖಿಲ್ ನನ್ನ ದೂರ ಮಾಡಿಬಿಟ್ಟರೆ ಏನು ಮಾಡೋದು?
ಎಂದು ಅವತ್ತು ನಾನು ಕಣ್ಣೀರು ಸುರಿಸಿದಾಗ ಅವನೇ ಹೇಳಿಲ್ವ?
‘ಹಾಗೊಂದ್ವೇಳೆ ಏನಾದ್ರು ಆದ್ರೆ, ನೀನು ನಿನ್ನ ಮನೆಗೆ ಹೋಗ್ಬೇಡ, ನೇರವಾಗಿ ನನ್ನ ಬಳಿಗೆ ಬಾ ಅಂತ.
ಇನ್ನು ನಾನೇಕೆ ಭಯ ಪಡ್ಬೇಕು.
ಹಾಗೊಂದ್ವೇಳೆ ಏನಾದ್ರು ಸ್ವೀಕಾರ ಮಾಡ್ಲಿಕ್ಕೆ ಆಗೋದಿಲ್ಲ ಅಂದ್ರೆ ಅವನು ಆಡಿದ ಮಾತನ್ನೇ ಅವನಿಗೆ ನೆನಪು ಮಾಡಿಕೊಟ್ರೆ ಆಯ್ತು. 
ಛೇ ಅಷ್ಟೆಲ್ಲ ಹೇಳೋ ಅವಶ್ಯಕತೆನೇ ಇಲ್ಲ.
ನನ್ನ ಅಭಿ ನನ್ನ ಖಂಡಿತ ಸ್ವೀಕಾರ ಮಾಡಿಯೇ ಮಾಡ್ತಾನೆ.
ನಾನು ನಿಖಿಲ್‌ನ ಮದುವೆಯಾದ ನಂತರ ನನ್ನ ಜೀವನದಲ್ಲಿ ನಡೆಯಬಾರದಂತದ್ದೇನಾದರು ನಡೆದು ಹೋಗಿ ನನ್ನ ಬದುಕು ನಾಶವಾದರೆ ಆ ಸಂದರ್ಭದಲ್ಲಿ ‘ನಿನ್ನ ಕೈ ಹಿಡಿದು ಮುನ್ನಡೆಸುತ್ತೇನೆ ಅಂತ ನನ್ನ ಅಭಿ ನನಗೆ ಮಾತು ಕೊಟ್ಟಿದ್ದಾನೆ.
ಪ್ರೀತಿಗೆ ಬೆಲೆ ಕೊಟ್ಟು ‘ಶ್ರೀಮತಿ ಅಕ್ಷರಳನ್ನೇ ಸ್ವೀಕಾರ ಮಾಡ್ತೇನೆ ಅಂತ ಹೇಳಿದ ನನ್ನ ಅಭಿ, ಇನ್ನು ಮದ್ವೆನೇ ಆಗದೆ ಇರುವ ಈ ‘ಕುಮಾರಿ ಅಕ್ಷರಳನ್ನ ಸ್ವೀಕಾರ ಮಾಡಿಕೊಳ್ಳದೆ ಇರ್ತಾನಾ?
ತನ್ನನ್ನು ತಾನೇ ಪ್ರಶ್ನಿಸಿಕೊಂಡು ತುಂಟನಗೆ ಬೀರಿದಳು.
ಅದುವರೆಗೂ ಅವಳಲ್ಲಿ ಹುದುಗಿ ಹೋಗಿದ್ದ ನಗು, ಸಂತೋಷ ಮತ್ತೆ ಕಾರಂಜಿಯಂತೆ ಚಿಮ್ಮಲು ಪ್ರಾರಂಭಿಸಿತು.
ತುಂಬಾ ಸಂಭ್ರಮದಿಂದ ಕನ್ನಡಿ ಎದುರು ನಿಂತು ತನ್ನ ಸೌಂದರ್ಯವನ್ನು ನೋಡಿಕೊಂಡು ಮನದೊಳಗೆ ಏನೇನೋ ಕಲ್ಪನೆ ಮಾಡಿಕೊಂಡ ಅಕ್ಷರ ಬಾತ್‌ರೂಂ ಕಡೆಗೆ ತೆರಳಿ ಸ್ನಾನ ಮುಗಿಸಿಕೊಂಡು ಬಂದು ಅಭಿಮನ್ಯು ಕೊಡಿಸಿದ ಚೂಡಿದಾರ್ ತೊಟ್ಟು ಕನ್ನಡಿ ಎದುರು ನಿಂತು ಮತ್ತೆ ಸಿಂಗಾರ ಮಾಡಿಕೊಂಡಳು.
ಅಗತ್ಯಕ್ಕಿಂತ ಹೆಚ್ಚು ಹೊತ್ತು ಕನ್ನಡಿ ಎದುರು ನಿಂತು ತನ್ನ ಸೌಂದರ್ಯವನ್ನು ತಾನೇ ನೋಡಿಕೊಂಡು ಸವಿದ ನಂತರ ಕೊಠಡಿಯಿಂದ ಹೊರ ಬಂದು ಅಕ್ಷರ ಯಾರಿಗೂ ಒಂದು ಮಾತು ಹೇಳದೆ ಶೆಡ್‌ವೊಳಗೆ ನಿಲ್ಲಿಸಿದ್ದ ಕಾರನ್ನು ಹೊರ ತೆಗೆದು ಅಭಿಮನ್ಯುವಿನ ಕಚೇರಿಯ ಕಡೆಗೆ ಪಯಣ ಬೆಳೆಸಿ ಅಭಿಮನ್ಯುವಿನ ಕಚೇರಿ ಒಳಗೆ ಕಾಲಿಟ್ಟಳು.
“ಅಭಿ…” ಪ್ರೀತಿಯಿಂದ ಕೂಗಿದಳು.
ಮಾತಾಡುವ ಉತ್ಸಾಹ ತೋರದೆ ಏನು?
ಎಂದು ಕಣ್ಸನ್ನೆಯ ಮೂಲಕ ಆಕೆಯನ್ನು ಕೇಳಿದ.
ಏನಿಲ್ಲ ಕೋತಿ.
ಸುಮ್ನೆ ಮಾತಾಡಿ ಹೋಗೋಣ ಅಂತ ಬಂದೆ.
ನಿನ್ನ ನೋಡ್ಲಿಕ್ಕೆ ನಾನು ಬರ್ಬಾದ್ದೇನೋ ಕೋತಿ?
ಎಂದು ಅಭಿಮನ್ಯುವಿನ ಬಳಿ ತೆರಳಿ ಎಂದಿನಂತೆ ಮುದ್ದಿಸುತ್ತಾ ಕೇಳಿದಳು.
ಅಕ್ಷರ, ಏನಿದು ನಿನ್ನ ಹುಚ್ಚಾಟ.
ನಾಳೆ, ನಾಡಿದ್ದು ಮದ್ವೆ ಆಗುವವಳು.
ಈ ರೀತಿ ನಡ್ಕೊಳ್ಳೋದು ಸರಿಯಾ?
ಕೋಪದಿಂದ ಕೇಳಿದ.
ನಾನೇನು ಮಾಡ್ದೆ ಕೋತಿ?
ಪಕ್ಕದಲ್ಲಿ ಬಂದು ಕೂತ್ಕೊಂಡಿದ್ದೇ ದೊಡ್ಡ ತಪ್ಪಾ?
ಇದ್ಕೂ ಮೊದ್ಲು ಕೂತೇ ಇಲ್ವೇನೋ?
ಇದೇ ನಿನ್ಗೆ ದೊಡ್ಡ ತಪ್ಪಾಯ್ತಾ?
ಇದ್ಕಿಂತ ದೊಡ್ಡ ತಪ್ಪು ಮಾಡ್ತೇನೆ ನೋಡು ಅಂದವಳೇ ಅಭಿಮನ್ಯುವನ್ನು ಬರಸೆಳೆದುಕೊಂಡು ಚುಂಬಿಸಿ ಜೋರಾಗಿ ನಕ್ಕಳು.
ಒಂದೆರಡು ಕ್ಷಣ ಕಳೆದ ಬಳಿಕ ಮತ್ತೆ ದುಃಖದ ಕಡೆಗೆ ಮುಖ ಮಾಡಿ ತಾನು ಬಂದ ಉದ್ದೇಶವನ್ನು ತೆರೆದಿಡಲು ಮುಂದಾದಳು.
ಅಭಿ, ನನ್ಗೇಕೋ ನಿನ್ನ ಮರೆಯೋದಕ್ಕೆ ಸಾಧ್ಯವಾಗ್ತಾ ಇಲ್ಲ ಕಣೋ.
ನಿಖಿಲ್ ನನ್ಗೆ ಇಷ್ಟವಾಗ್ತಾನೇ ಇಲ್ಲ.
ಅವನ ಮುಖ ನೋಡಿದ್ರೆ ಪ್ರೀತಿನೇ ಹುಟ್ಟೋದಿಲ್ಲ.
ತುಂಬಾ ಅಸಹ್ಯ ಅನ್ನಿಸ್ತಾ ಇದೆ.
ಅವನೊಂದಿಗೆ ಹೇಗೆ ಜೀವನ ನಡೆಸೋದು?
ಒಂದೂ ತಿಳಿತಾ ಇಲ್ಲ.
ನಿನ್ನ ದೂರ ಮಾಡಿ ಜೀವನದಲ್ಲಿ ತುಂಬಾ ದೊಡ್ಡ ತಪ್ಪು ಮಾಡ್ಬಿಟ್ಟೆ.
ದಯವಿಟ್ಟು ಕ್ಷಮಿಸಿ ಬಿಡು ಅಭಿ.
ನೀನು ಎಲ್ಲವನ್ನೂ ಸಹಿಸಿಕೊಳ್ಳುವುದಾದರೆ ನನ್ನದೊಂದು ಮನವಿ ಇದೆ ಅಂದಳು.
“ಏನು ಹೇಳು” ಎಂದು ನಿರುತ್ಸಾಹದಿಂದ ಆಕೆಯ ಮನವಿಯ ಆಲಿಕೆಗೆ ಮುಂದಾದ.
ಅಭಿ, ನೀನು ಹೇಳಿಲ್ವ ಅವತ್ತು: ‘ನಿನ್ನ ಜೀವನದಲ್ಲಿ ಆಗಬಾರದಂತದ್ದೇನಾದರು ಆದರೆ ಮತ್ತೆ ನಾನು ಸ್ವೀಕಾರ ಮಾಡ್ತೇನೆ ಅಂತ.
ನನ್ಗೆ ನಿಖಿಲ್ ಜೊತೆ ಮದ್ವೆಯಾಗೋದಕ್ಕೆ ಒಂದು ಚೂರು ಕೂಡ ಇಷ್ಟ ಇಲ್ಲ.
ಇನ್ನು ಅವನೊಂದಿಗೆ ಜೀವನ ನಡೆಸುವುದಾದರೂ ಹೇಗೆ?
ದಯವಿಟ್ಟು ನನ್ನ ಮತ್ತೊಮ್ಮೆ ಸ್ವೀಕಾರ ಮಾಡ್ಕೋತ್ತಿಯಾ?
ತಲೆತಗ್ಗಿಸಿ ಕೇಳಿದಳು.
ಅದೊಂದು ಮಾತು ಅಭಿಮನ್ಯುವಿಗೆ ತುಂಬಾ ಹಿಡಿಸಿತು.
ಬಹುದಿನಗಳಿಂದ ಆ ಒಂದು ಮಾತಿಗೋಸ್ಕರ ಆತ ಕಾದು ಕುಳಿತ್ತಿದ್ದ.
ಗುಬ್ಬಚ್ಚಿ ಮರಿಗಳು ತಾಯಿ ಆಹಾರವನ್ನು ಹೊತ್ತು ತರುವ ನಿರೀಕ್ಷೆಯೊಂದಿಗೆ ಕಾಯುವಂತೆ ಪ್ರೀತಿಗಾಗಿ ಕಾದು ಕುಳಿತ್ತಿದ್ದ.
ಆದರೆ ಆ ಸಂತೋಷದ ವಿಚಾರವನ್ನು ಅನುಭವಿಸುವಷ್ಟು ಸಂತೋಷದ ವಾತಾವರಣ ಅದಾಗಿರಲಿಲ್ಲ.
ಅಕ್ಷರ ಈಗಾಗಲೇ ವೈವಾಹಿಕ ಜೀವನದ ಒಂದು ಮೆಟ್ಟಿಲು ತುಳಿದಾಗಿದೆ.
ಮತ್ತೊಬ್ಬನೊಂದಿಗೆ ಮದುವೆಯಾಗುವುದಕ್ಕೆ ಎಲ್ಲಾ ಸಿದ್ಧತೆಗಳು ಪೂರ್ಣಗೊಂಡಿದೆ.
ಈ ಪರಿಸ್ಥಿತಿಯಲ್ಲಿ ಆಕೆಯನ್ನ ಸ್ವೀಕಾರ ಮಾಡಲು ಮುಂದಾದರೆ ಸಮಾಜ ಏನಂದುಕೊಳ್ಳುವುದಿಲ್ಲ?
ನಿಶ್ಚಿತಾರ್ಥ ನಡೆಯುವುದಕ್ಕಿಂತ ಮೊದಲಾಗಿದ್ದರೆ ನಮ್ಮಿಬ್ಬರ ಪ್ರೀತಿಗೆ ಕೇವಲ ಅಕ್ಷರಳ ಕುಟುಂಬದವರು ಮಾತ್ರ ವಿರೋಧ ವ್ಯಕ್ತಪಡಿಸುತ್ತಿದ್ದರು.
ಆದರೆ ಇದೀಗ ಆಕೆಯನ್ನು ಮದುವೆಯಾಗಲು ಮುಂದಾಗಿರುವ ನಿಖಿಲ್‌ನ ಕುಟುಂಬ, ಆಹ್ವಾನ ಪತ್ರಿಕೆ ಸ್ವೀಕಾರ ಮಾಡಿರುವ ಜನರು ಕೂಡ ಪ್ರೀತಿಗೆ ವಿರೋಧ ಮಾಡದೆ ಇರೋದಿಲ್ಲ.
ಆದರೆ, ಪ್ರೀತಿಯನ್ನು ತಿರಸ್ಕರಿಸಲು ಅಭಿಮನ್ಯುವಿನಿಂದ ಸಾಧ್ಯವಾಗುತ್ತಿಲ್ಲ.
ಬಾಯಾರಿಕೆ ಎಂದು ಊರಿಡೀ ಅಲೆದು ದಣಿದ ವ್ಯಕ್ತಿಗೆ ನೀರು ದೊರೆತ್ತೊಡನೆ ಬೇಡ ಅನ್ನುವನೇ?
ಅದೇ ಪರಿಸ್ಥಿತಿಯನ್ನು ಅಭಿಮನ್ಯು ಎದುರಿಸುತ್ತಿದ್ದ.
ಪ್ರೀತಿಯನ್ನು ಕಳೆದುಕೊಂಡಾಗ ಆಗುವ ದುಃಖ ಅನುಭವಿಸಿದವರಿಗೆ ಮಾತ್ರ ಗೊತ್ತು.
ಅಂಥಹ ದುಃಖದಲ್ಲಿ ಮುಳುಗಿರುವ ಅಭಿಮನ್ಯುವಿಗೆ ಪ್ರೀತಿಯನ್ನು ಮತ್ತೆ ಸ್ವೀಕಾರ ಮಾಡೋದಕ್ಕೆ ಸಾಧ್ಯವಿಲ್ಲವೆಂದು ಸಾರಾಸಗಟಾಗಿ ಹೇಳೋದಕ್ಕೆ ಸಾಧ್ಯವಾಗಲಿಲ್ಲ.
ಆದರೆ ಈಗಿನ ಪರಿಸ್ಥಿತಿಯಲ್ಲಿ ಆಕೆಯನ್ನು ಮತ್ತೆ ಪ್ರೀತಿಸಲು ಪ್ರಾರಂಭಿಸಿ ಮದುವೆಯಾದರೆ ಈ ಸಮಾಜ ನಮ್ಮನ್ನು ನೆಮ್ಮದಿಯಾಗಿ ಇರೋದಕ್ಕೆ ಬಿಡುತ್ತದೆಯೇ ಎಂಬ ಪ್ರಶ್ನೆ ಅಭಿಮನ್ಯುವಿನಲ್ಲಿ ಕಾಡತೊಡಗಿತು.
ಅಕ್ಷರ…, ನನ್ಗೆ ತುಂಬಾ ಸಂತೋಷವಾಗ್ತಾ ಇದೆ, ಅಷ್ಟೇ ದುಃಖ ಕೂಡ ಆಗ್ತಾ ಇದೆ.
ಈ ಮಾತನ್ನ ಒಂದೆರಡು ತಿಂಗಳ ಹಿಂದೆ ಹೇಳಿದ್ರೆ ತುಂಬಾ ಸಂತೋಷ ಪಡ್ತಾ ಇದ್ದೆ.
ಆದ್ರೆ ಈಗ ಕಾಲ ಮಿಂಚಿ ಹೋಗಿದೆ.
ಈಗ ಈ ಮಾತು ಹೇಳಿ ಏನು ಸುಖ?
ನಿಶ್ಚಿತಾರ್ಥ ಮಾಡಿಕೊಳ್ಳುವ ಮುಂಚೆ ನನ್ನ ಪ್ರೀತಿಯ ಮಹತ್ವ ನಿನ್ಗೆ ಗೊತ್ತಾಗ್ಲಿಲ್ವ?
ಮೊದಲಾಗಿದ್ದರೆ ಒಂದು ಕುಟುಂಬ ಮಾತ್ರ ದುಃಖದಲ್ಲಿ ಮುಳುಗುವ ಪರಿಸ್ಥಿತಿ ಇತ್ತು.
ಆದರೆ, ಇದೀಗ ಎರಡು ಕುಟುಂಬಗಳು ದುಃಖದಲ್ಲಿ ಮುಳುಗುವ ಪರಿಸ್ಥಿತಿಯನ್ನ ನಿರ್ಮಾಣ ಮಾಡ್ತಾ ಇದ್ದೀಯ.
ಈ ಸಂದರ್ಭದಲ್ಲಿ ನಿನ್ನ ನಾನು ಮದ್ವೆಯಾಗೋದು ಅಷ್ಟೊಂದು ಸರಿ ಕಾಣಿಸ್ತಾ ಇಲ್ಲ.
ಹಾಗಾದ್ರೆ ನನ್ನ ಸ್ವೀಕಾರ ಮಾಡೋದಕ್ಕೆ ಸಾಧ್ಯನೇ ಇಲ್ಲ ಅಂತಿಯಾ…!?
ನಮ್ಮಿಬ್ಬರ ಪ್ರೀತಿಯಲ್ಲಿ ಸ್ವೀಕಾರ ಅನ್ನೋ ಪದಕ್ಕೆ ಅರ್ಥನೇ ಇಲ್ಲ ಬಿಡು.
ನೀನು ಯಾವತ್ತಿದ್ದರೂ ನನ್ನವಳೇ.
ಅವತ್ತು ನೀನೇ ಹೇಳಿಲ್ವ: ‘ನಾನು ನಿನ್ನ ದೈಹಿಕವಾಗಿ ತೊರೆದು ಹೋಗ್ತಾ ಇರಬೊಹುದು.
ಆದರೆ, ಮಾನಸಿಕವಾಗಿ ಎಂದೆಂದಿಗೂ ನಿನ್ನವಳೇ ಅಂತ.
ಇವತ್ತಿಗೂ ಕೂಡ ನಾನು ನಿನ್ನ ಪ್ರೀತಿ ಮಾಡ್ತಾನೇ ಇದ್ದೇನೆ ಅಕ್ಷರ.
ಕಳೆದು ಹೋದ ಪ್ರೀತಿಯನ್ನ ಇಷ್ಟು ದಿನ ಹುಡುಕುತ್ತಾ ಇದ್ದೆ.
ಈಗ ಅದು ಸಿಕ್ಕದೆ.
ನನಗದಷ್ಟೇ ಸಾಕು.
ನೀನು ತೆಗೆದುಕೊಳ್ಳುತ್ತಿರುವ ನಿರ್ಧಾರ ನಿನ್ಗೆ ಸರಿ ಅನ್ನಿಸಿದರೆ, ನಿಖಿಲ್‌ಗೆ ನೀನು ಮೋಸ ಮಾಡುತ್ತಿಲ್ಲ ಅಂತ ನಿನ್ಗೆ ಅನ್ನಿಸಿದರೆ ನನ್ನೊಂದಿಗೆ ಬಂದುಬಿಡು.
ಈ ಹೃದಯ ಯಾವತ್ತಿದ್ರೂ ನಿನಗೊಬ್ಬಳಿಗೆ ಮಾತ್ರ ಮೀಸಲು ಅಂದ ಅಭಿಮನ್ಯು ಆಕೆಯೆಡೆಗೆ ನೋಡಿ ಮುಗುಳ್ನಗೆ ಬೀರಿದ.
ಕುಳಿತ್ತಿದ್ದ ಅಕ್ಷರ ಎದ್ದು ಹೊರಡುವವಳಂತೆ ಬಾಗಿಲ ಕಡೆ ಮುಖಮಾಡಿ ನಿಂತದ್ದನ್ನು ನೋಡಿ ಅಭಿಮನ್ಯು ಕೂಡ ಎದ್ದು ನಿಂತ.
ಯಾಕೆ ಹೊರಡ್ಬೇಕೂಂತ ಅನ್ನಿಸ್ತಾ ಇದೆಯಾ? ಕೇಳಿದ. 
ಇಲ್ಲ, ತಬ್ಕೊಂಡು ಮುದ್ದಾಡ್ಬೇಕೂಂತ ಅನ್ನಿಸ್ತಾ ಇದೆ ಎಂದು ಅಭಿಮನ್ಯುವನ್ನು ಬಿಗಿದಪ್ಪಿಕೊಂಡು ಗಳಗಳನೆ ಅತ್ತುಬಿಟ್ಟಳು.
ಇನ್ನೆಂದೂ ನಿನ್ನ ಬಿಟ್ಟು ಹೋಗುವ ಮನಸ್ಸು ಮಾಡೋದಿಲ್ಲ ಅಭಿ.
ಜೀವದ ಕೊನೆಯುಸಿರು ನಿಲ್ಲುವ ತನಕ ನಿನ್ನೊಂದಿಗೇ ಇರ್ತೇನೆ.
ಇದು ನಿನ್ನ ಮೇಲಾಣೆ.
ನೀನು ನನ್ನೊಂದಿಗಿದ್ದರೆ ನನಗಷ್ಟೇ ಸಾಕು ಎಂದು ಕಣ್ಣೀರು ಸುರಿಸಿದಳು.
ಮನದೊಳಗೆ ಇಷ್ಟೊಂದು ಪ್ರೀತಿ ತುಂಬಿಟ್ಟುಕೊಂಡರೂ ಯಾಕೆ ನನ್ನಿಂದ ದೂರವಾಗುವ ಮನಸ್ಸು ಮಾಡಿದೆ?
ಅಂದು ಕೇಳಿದಾಗ ಉತ್ತರ ನೀಡಲಿಲ್ಲ.
ಬಹುಶಃ ಇಂದಾದರೂ ಉತ್ತರ ನೀಡಬಹುದೆಂಬ ನಿರೀಕ್ಷೆಯೊಂದಿಗೆ ಕೇಳಿದ.
ಅದನ್ನ ಹೇಗೆ ಹೇಳಲಿ?
ಈ ಕ್ಷಣದಲ್ಲಿಯೂ ಕೂಡ ನಿನ್ನ ಮತ್ತೆ ಪ್ರೀತಿ ಮಾಡೋದಕ್ಕೆ, ಮದ್ವೆಯಾಗೋದಕ್ಕೆ ಭಯ ಆಗ್ತಾ ಇದೆ.
ಆದರೆ, ನನ್ನಿಂದ ನಿನ್ನ ಬಿಟ್ಟು ಇರೋದಕ್ಕೆ ಸಾಧ್ಯವಿಲ್ಲ ಅಭಿ.
ಒಂದ್ವೇಳೆ ನೀನು ಸತ್ತು ಹೋದರೆ ನಾನು ಸತ್ತು ಹೋಗ್ತೇನೆ.
ನಮ್ಮಪ್ಪ ನೀನಂದುಕೊಂಡಷ್ಟು ಒಳ್ಳೆಯವನಲ್ಲ.
ನಮ್ಮಿಬ್ಬರನ್ನ ಒಂದುಮಾಡುವ ನಾಟಕವಾಡಿ ಒಳಗಿಂದೊಳಗೆ ನಿನ್ನ ಮುಗಿಸೋದಕ್ಕೆ ನೋಡಿದ್ರು.
ನಿನ್ನ ಅವತ್ತು ಕೊಲ್ಲೋದಕ್ಕೆ ನೋಡಿದ್ದು ಬೇರಾರು ಅಲ್ಲ.
ನಮ್ಮ ಅಪ್ಪ, ಅಣ್ಣ ಇಬ್ರು ಸೇರ್ಕೊಂಡು ನಿನ್ನ ಕೊಲ್ಲೋದಕ್ಕೆ ಪ್ರಯತ್ನ ಪಟ್ರು.
ದೇವರು ದೊಡ್ಡವನು ಜೀವ ಉಳಿಸಿದ.
ಇಷ್ಟಾದ ಮೇಲೂ ನಮ್ಮಿಬ್ಬರ ಪ್ರೀತಿ ಮುಂದುವರೆದರೆ ಅಪ್ಪ ನಿನ್ನ ಜೀವಸಹಿತ ಉಳಿಸೋದಿಲ್ಲ ಅಂತ ನನ್ಗೆ ಭಯ ಆಯ್ತು.
ಅದಕೋಸ್ಕರ ಅಪ್ಪ ಇಷ್ಟಪಟ್ಟ ಹುಡುಗನೊಂದಿಗೆ ಮದ್ವೆಯಾಗೋದಕ್ಕೆ ಮನಸ್ಸು ಮಾಡಿದೆ.
ಆದರೆ, ನಿನ್ನ ಬಿಟ್ಟು ನನ್ನಿಂದ ಇರೋದಕ್ಕೆ ಸಾಧ್ಯವಾಗ್ತಾ ಇಲ್ಲ ಅಭಿ.
 ಅದಕೋಸ್ಕರ ಪುನಃ ಪ್ರೀತಿಯನ್ನ ಹುಡ್ಕೊಂಡು ಮತ್ತೆ ಬಂದ್ಬಿಟ್ಟೆ.
ದಯವಿಟ್ಟು ಕ್ಷಮಿಸಿ ಬಿಡು.
ಎಲ್ಲಾದ್ರು ದೂರ ಹೊರಟು ಹೋಗುವ.
ಇಲ್ಲಿರೋದೇ ಬೇಡ ಕಣ್ಣೀರು ಒರೆಸಿಕೊಳ್ಳುತ್ತ ಮನದೊಳಗೆ ಹುದುಗಿದ್ದ ನೋವುಗಳನ್ನೆಲ್ಲ ಅಭಿಮನ್ಯುವಿನ ಎದುರು ತೆರೆದಿಟ್ಟಳು.
ಅಕ್ಷರ ಮನೆಗೆ ತೆರಳಿದ ನಂತರ ಅಭಿಮನ್ಯು ಮುಂದೇನು ಮಾಡಬೇಕೆಂಬ ಆಲೋಚನೆಯಲ್ಲಿ ಮುಳುಗಿದ ಅಭಿಮನ್ಯು.
ಊರು ಬಿಟ್ಟು ಓಡಿ ಹೋಗುವುದು ಅಂದರೇನು ಸಣ್ಣ ಮಾತಲ್ಲ.
ಇಲ್ಲಿದ್ದುಕೊಂಡು ಬದುಕು ನಡೆಸೋದು ಸಾಧ್ಯವಿಲ್ಲದ ಮಾತು.
ಊರು ಬಿಟ್ಟು ಹೋಗಲೇ ಬೇಕು.
ಆದರೆ, ಹೋಗುವುದಾದರೂ ಎಲ್ಲಿಗೆ?
ದೂರದ ಊರಿಗೆ ಹೋಗಿ ಬದುಕು ನಡೆಸುವುದಾದರೂ ಹೇಗೆ?
ಇಲ್ಲಿ ಬದುಕುವುದಕ್ಕೆ ಒಂದು ದಾರಿಯಿದೆ.
ಹೊಸ ಊರಿಗೆ ಹೋದ ನಂತರ ಅಲ್ಲಿ ಬದುಕು ನಡೆಸುವುದು ಸ್ವಲ್ಪ ಕಷ್ಟದ ಮಾತೇ.
ಶಾಶ್ವತವಾಗಿ ಊರು ಬಿಟ್ಟು ಹೋಗಬೇಕಾ ಅಥವಾ ಕೆಲವು ವರ್ಷಗಳ ಮಟ್ಟಿಗೆ ಮಾತ್ರ ದೂರದ ಊರಿನಲ್ಲಿ ಇರಬೇಕಾ?
ಗೊಂದಲಕ್ಕೆ ಒಳಗಾದ.
ಒಂದೆರಡು ವರ್ಷಗಳ ಕಾಲ ಯಾರಿಗೂ ಗೊತ್ತಿಲ್ಲದ ದೂರದ ಊರಿಗೆ ಹೋಗಿ ನೆಲೆಸುವುದೇ ವಾಸಿ.
ಇಲ್ಲಿದ್ದರೆ ಒಂದಲ್ಲಾ ಒಂದು ಕಲಹ ನಿಶ್ಚಿತ.
ವಾತಾವಾರಣ ತಿಳಿಗೊಂಡ ನಂತರ ಹಿಂತಿರುಗಿದರೆ ಆಯಿತು.
ಇಲ್ಲಿಂದ ಹೊರಟು ಹೋದ ನಂತರ ವ್ಯಾಪಾರ ವಹಿವಾಟನ್ನು ಯಾರಿಗೆ ವಹಿಸುವುದು?
ಹೇಗಿದ್ದರೂ ಅಮ್ಮ ಇದ್ದಾರಲ್ಲ.
ಅವರೇ ನೋಡಿಕೊಳ್ಳುತ್ತಾರೆ.
ಅಮ್ಮನಿಗೆ ಸಹಕಾರ ಕೊಡೋದಕ್ಕೆ ಸ್ನೇಹಿತರು ಇದ್ದೇ ಇರುತ್ತಾರೆ.
ಇನ್ಯಾಕೆ ಭಯ? ಅಂದುಕೊಂಡ. 
ಹಾಗೊಂದ್ವೇಳೆ ಸಾಕಷ್ಟು ಸಮಯ ಕಳೆದರೂ ಕೂಡ ಪರಿಸ್ಥಿತಿ ತಿಳಿಗೊಳ್ಳದೆ ಹೋದರೆ ಇಲ್ಲಿರುವ ಅಂಗಡಿಯನ್ನು ಮಾರಾಟ ಮಾಡಿ ಬೇರೊಂದು ಊರಿನಲ್ಲಿ ವ್ಯಾಪಾರ ವಹಿವಾಟು ಪ್ರಾರಂಭ ಮಾಡುವುದು ಒಳಿತೆಂದು ತೀರ್ಮಾನಿಸಿದ.
ಇನ್ನು ಅಕ್ಷರಳ ಮದುವೆಗೆ ಒಂದು ತಿಂಗಳು ಕೂಡ ಬಾಕಿ ಉಳಿದಿಲ್ಲ.
ಮದುವೆ ದಿನ ಹತ್ತಿರ ಬಂದಷ್ಟು ಆತಂಕ ಜಾಸ್ತಿ.
ಅಲ್ಲದೆ ಇಬ್ಬರಿಗೆ ಪಲಾಯನ ಮಾಡುವುದಕ್ಕೂ ಕಷ್ಟವಾಗಬಹುದು.
ಸಾಧ್ಯವಾದಷ್ಟು ಬೇಗ ಇಲ್ಲಿಂದ ಇಬ್ಬರು ಜಾಗ ಖಾಲಿ ಮಾಡಬೇಕು.
ಈಗಿನ ಪರಿಸ್ಥಿತಿಯಲ್ಲಿ ಸಬ್‌ರಿಜಿಸ್ಟ್ರಾರ್ ಕಚೇರಿಯಲ್ಲಿ ಮದ್ವೆಯಾಗೋದಕ್ಕಂತು ಸಾಧ್ಯ ಇಲ್ಲ, ಸಮಯವೂ ಇಲ್ಲ.
ದೂರದ ಯಾವುದಾದರೊಂದು ದೇವಾಲಯಕ್ಕೆ ತೆರಳಿ ಮದುವೆ ಮಾಡಿಕೊಂಡರಾಯಿತು.
ಇಂದು ರಾತ್ರಿ ಸ್ನೇಹಿತರನ್ನೆಲ್ಲ ಭೇಟಿಯಾಗಿ ಈ ವಿಚಾರ ಅವರ ಮುಂದೆ ತೆರೆದಿಡಬೇಕು.
ಅವರ ಸಹಕಾರ ಇಲ್ಲದೆ ನಮ್ಮಿಬ್ಬರ ಮದುವೆ ನಡೆಯೋದಕ್ಕೆ ಸಾಧ್ಯವಿಲ್ಲ ಅಂದುಕೊಂಡ ಅಭಿಮನ್ಯು ಸ್ನೇಹಿತರಿಗೆಲ್ಲ ಫೋನಾಯಿಸಿ ರಾತ್ರಿ ಕಚೇರಿಗೆ ಬರುವಂತೆ ಕೋರಿಕೊಂಡ.
ರಾತ್ರಿ ಅಭಿಮನ್ಯುವಿನ ಕಚೇರಿಗೆ ಆಗಮಿಸಿದ ಅವನ ಆಪ್ತ ಮಿತ್ರರಾದ ರಾಹುಲ್, ಸಂಜಯ್, ಅರುಣ, ಪುರುಷೋತ್ತಮ್ ಗೆಳೆಯ ಕೈಗೊಂಡ ನಿರ್ಧಾರ ಕೇಳಿ ಸಂತೋಷಗೊಂಡರು.
ಗಂಡು ಮಕ್ಕಳಿಗೆ ಹೆಣ್ಣನ್ನು ಆರಿಸಿಕೊಂಡು ಹೋಗುವ ಕಾಯಕ ವೆಂದರೆ ಬಲು ಪ್ರೀತಿ.
ಅದು ಸ್ವಲ್ಪ ಕಷ್ಟದ ಕೆಲಸ ಎಂಬ ಅರಿವಿದ್ದರೂ ಆ ಭಯ ಆ ಸಂದರ್ಭದಲ್ಲಿ ಅವರಲ್ಲಿ ಕಾಡುವುದಿಲ್ಲ.
ಅದರಲ್ಲೂ ಆಪ್ತಮಿತ್ರನಿಗೆ ಸಹಕಾರ ನೀಡದೆ ಇರುವುದಕ್ಕೆ ಸಾಧ್ಯವೇ?
ಅದೂ ಸಹಕಾರ ಕೋರಿದ ಮೇಲೆ.
ಅಭಿಮನ್ಯುವಿನ ಕೋರಿಕೆಗೆ ಸ್ನೇಹಿತರೆಲ್ಲ ಸೈ ಅಂದರು.
ಅಕ್ಷರ ಪುನಃ ನನ್ನವಳಾಗುತ್ತಾಳೆಂಬ ಭರವಸೆ ನನ್ಗೆ ಇರ್ಲಿಲ್ಲ.
ಆದರೆ, ಮತ್ತೆ ಬಂದಿದ್ದಾಳೆ.
ಇನ್ನೊಂದು ಹತ್ತು ದಿನದೊಳಗೆ ಯಾವುದಾದರೊಂದು ದೇವಾಲಯದಲ್ಲಿ ಮದ್ವೆಯಾಗೋದಕ್ಕೆ ತೀರ್ಮಾನ ಮಾಡಿದ್ದೇನೆ.
ಎಲ್ಲಾದ್ರು ಹೊರಗೆ ಹೋಗಿ ಒಂದಷ್ಟು ಸಮಯ ಉಳ್ಕೋ ಬೇಕು.
ಇಲ್ಲಿ ಇರೋದಕ್ಕಂತೂ ಸಾಧ್ಯವೇ ಇಲ್ಲ.
ನೀವೆಲ್ಲ ಮದ್ವೆಗೆ ಬಂದು ಸಹಕಾರ ನೀಡ್ಬೇಕು.
ಗೆಳೆಯರಲ್ಲಿ ವಿನಂತಿಸಿಕೊಂಡ ಅಭಿಮನ್ಯು.
ಇವತ್ತಾದ್ರೆ ಇವತ್ತೇ ಕರ್ಕೊಂಡು ಹೋಗುವ.
ನೀನ್ಯಾವುದಕ್ಕೂ ಭಯ ಪಡ್ಬೇಡ.
ನಾವು ನಿನ್ನೊಂದಿಗೆ ಸದಾ ಇರ್ತೇವೆ.
ಏನೇ ಆದ್ರೂ ನಿನ್ನ ಲವ್‌ಸ್ಟೋರಿ ಸುಖಾಂತ್ಯ ಕಾಣ್ತಲ್ಲ ಅದೇ ಸಂತೋಷ ತುಂಬಾ ಸಂತೋಷದಿಂದ ಹೇಳಿದ ಅರುಣ.
ಅಭಿಮನ್ಯು, ನೀನಂದಂತೆ ಇಲ್ಲಿ ಮದ್ವೆ ಮಾಡ್ಕೊಳ್ಳೋದಕ್ಕೆ ಸಾಧ್ಯ ಇಲ್ಲ.
ಹೊರಗೆ ಯಾವುದಾದರೊಂದು ದೇವಾಲಯದಲ್ಲಿ ಮದ್ವೆ ಮಾಡಿ ಮುಗಿಸಿದರಾಯ್ತು.
ಒಂದೆರಡು ತಿಂಗಳು ಊಟಿಯಲ್ಲಿ ಇದ್ದು ಬನ್ನಿ.
ವರ್ಷಗಟ್ಟಲೇ ತಲೆಮರೆಸಿಕೊಂಡು ಇಬೇಕಾದ ಅವಶ್ಯಕತೆಯೇನು ಇಲ್ಲ.
ನೀವು ವಾಪಾಸ್ ಬಂದ ನಂತರ ಅವಳಪ್ಪ ಏನಾದ್ರು ಗಲಾಟೆ ಮಾಡ್ಲಿಕ್ಕೆ ಮುಂದಾದರೆ ಪೊಲೀಸರಿಗೆ ದೂರು ಕೊಟ್ರಾಯ್ತು.
ಊಟಿಗೆ ಹೋಗುವ ಮಾರ್ಗದ ಮಧ್ಯದಲ್ಲಿ ಸಿಗುವ ಯಾವುದಾದರೊಂದು ದೇವಾಲಯದಲ್ಲಿ ಮದ್ವೆ ಕಾರ್ಯ ಮುಗಿಸಿಕೊಳ್ಳುವ.
ಒಂದೆರಡು ತಿಂಗಳು ಕಳೆದ ನಂತರ ಮಡಿಕೇರಿಗೆ ಬಂದು ರಿಜಿಸ್ಟ್ ಮ್ಯಾರೇಜ್ ಆದ್ರೆ ಆಯ್ತು.
ನಾವೆಲ್ಲರು ಒಂದೆರಡು ದಿನ ನಿನ್ನ ಜೊತೆಗೆ ಇರ್ತೇವೆ.
ಮನೆಯಲ್ಲಿ ಏನಾದರೊಂದು ಸುಳ್ಳು ಹೇಳಿ ಕಾರ್ ತಗೊಂಡು ಬರ್ತೇನೆ ಅಂದ ರಾಹುಲ್ ಮದುವೆಗೆ ಮುಹೂರ್ತ ನಿಗದಿ ಪಡಿಸಿದ.
ಅಭಿಮನ್ಯು ಮದುವೆಯಾಗ್ತಾ ಇರೋದು ನಮ್ಗೆಲ್ಲರಿಗೂ ಸಂತೋಷದ ವಿಚಾರ.
ಆದರೆ, ಎಲ್ಲರ ಮುಂದೆ ಅದ್ಧೂರಿಯಾಗಿ ಮದ್ವೆ ಮಾಡೋದಕ್ಕೆ ಸಾಧ್ಯವಾಗ್ತಾ ಇಲ್ವಲ್ಲ?
ಎಂಬ ಒಂದೇ ಒಂದು ಸಣ್ಣ ಬೇಸರ ಇದೆ ಅಷ್ಟೆ.
ಮದ್ವೆಗೆ ಎಲ್ಲರೂ ಕೈಲಾದಷ್ಟು ಸಹಕಾರ ಕೊಡ್ಬೇಕು.
ಎರಡು ತಿಂಗಳು ಹೊರಗೆ ಹೋಗಿ ಇರೋದು ಅಂದ್ರೆ ಸಣ್ಣ ಮಾತೇನು ಅಲ್ಲ.
ಅಂದ ಪುರುಷೋತ್ತಮ್ ಅಭಿಮನ್ಯುವಿಗೆ ಎದುರಾಗುವ ಆರ್ಥಿಕ ಸಮಸ್ಯೆಯನ್ನು ಗೆಳೆಯರ ಎದುರು ತೆರೆದಿಟ್ಟ.
ಪುರುಷೋತ್ತಮ್, ನೀನು ಅದರ ಬಗ್ಗೆ ತಲೆ ಕೆಡಿಸಿಕೊಳ್ಳುವ ಅವಶ್ಯಕತೆ ಇಲ್ಲ.
ಮದ್ವೆಗೆ ಬೇಕಾದ ಖರ್ಚುವೆಚ್ಚ, ಅವರಿಬ್ಬರು ಊಟಿನಲ್ಲಿ ಎರಡು ತಿಂಗಳುಗಳ ಕಾಲ ಉಳಿದುಕೊಳ್ಳಲು ಬೇಕಾದಷ್ಟು ಹಣ ನಾನು ಹೊಂದಿಸಿಕೊಡ್ತೇನೆ.
ಇನ್ನೊಂದಷ್ಟು ಹಣ ನೀವು ಕೊಟ್ರೆ ಅವನಿಗೆ ಇನ್ನೂ ಅನುಕೂಲ ಆಗ್ಬೊಹುದು.
ಗೆಳೆಯನ ಕೋರಿಕೆಗೆ ಸಂಜಯ್ ಹೃದಯ ವೈಶಾಲ್ಯತೆ ತೋರಿದ.
ಊರು ಬಿಟ್ಟು ತೆರಳಿ ಯಾರ ಕಣ್ಣಿಗೂ ಕಾಣದ ಜಾಗದಲ್ಲಿ ಮದುವೆಯಾಗುವ ವಿಚಾರಕ್ಕೆ ಸಂಬಂಧಿಸಿದಂತೆ ಗೆಳೆಯರೆಲ್ಲರೂ ಸೇರಿ ಸುದೀರ್ಘ ಚರ್ಚೆಯಲ್ಲಿ ಮುಳುಗಿರುವಾಗ ನಗರಕ್ಕೆ ತೆರಳಿದ್ದ ರಾಹುಲ್ ಒಂದಷ್ಟು ಹೆಂಡದ ಬಾಟಲಿಯೊಂದಿಗೆ ಆಗಮಿಸಿದ.
ಮದುವೆಗೆ ಗೆಳೆಯರು ನೀಡುತ್ತಿರುವ ಸಹಕಾರ ನೋಡಿ ಅಭಿಮನ್ಯುವಿನ ಕಣ್ಗಳಿಂದ ಆನಂದಬಾಷ್ಪ ಸುರಿಯಿತು.
ದೇವರು ಜೀವನದಲ್ಲಿ ಸಾಕಷ್ಟು ಕಷ್ಟಗಳನ್ನು ಕೊಟ್ಟರೂ ಸಹ ಎಂಥಾ ಒಳ್ಳೆಯ ಗೆಳೆಯರನ್ನ ಕೊಟ್ಟಿದ್ದಾನೆ.
ಆ ದೇವರಿಗೆ ಎಷ್ಟು ಬಾರಿ ನಮಿಸಿದರೂ ಸಾಲದು ಅಂದುಕೊಂಡ.
ಅಭಿಮನ್ಯುವಿನ ಕಣ್ಗಳಲ್ಲಿ ನೀರು ಕಂಡು ಅಭಿಮನ್ಯು, ಇಂತಹ ಸಂತೋಷದ ಸಮಯದಲ್ಲಿ ಕಣ್ಣೀರು ಸುರಿಸಿಕೊಂಡು ಕೂತಿದ್ದೀಯಲ್ಲ.
ಇದು ಸಂತೋಷದ ಕ್ಷಣ ಕಣೋ.
ಸಂತೋಷಪಡ್ಬೇಕು ನೀನೇನು ಚಿಂತೆ ಮಾಡ್ಕೋ ಬೇಡ.
ನಿನ್ನೊಂದಿಗೆ ನಾವಿದ್ದೇವೆ ಎಂದು ಅಭಿಮನ್ಯುವನ್ನು ಸಂತೈಸಿದ ರಾಹುಲ್, ಎಲ್ಲರ ಗ್ಲಾಸಿಗೆ ಒಂದೊಂದು ಪೆಗ್ ಸುರಿದ.
ಅವರವರಿಗೆ ಬೇಕಾದಷ್ಟು ನೀರು ಬೆರೆಸಿಕೊಂಡ ಬಳಿಕ ಗೆಳೆಯರೆಲ್ಲರು ತಮ್ಮ ಗ್ಲಾಸುಗಳನ್ನು ಮುಟ್ಟಿಸಿ, ಮೇಲೆತ್ತಿ ಚೀಯಸ್ ಎಂದು ಒಟ್ಟಾಗಿ ಒಂದೇ ಧ್ವನಿಯಲ್ಲಿ ಹೇಳಿಕೊಂಡರು.
ಆ ಧ್ವನಿ ಅವರಲ್ಲಿರುವ ಒಗ್ಗಟ್ಟನ್ನು ಎತ್ತಿ ತೋರಿಸಿದಂತಿತ್ತು.
ಒಂದು ಪೆಗ್ ಏರಿಸಿ ಬಾಯಿ ಒರೆಸಿಕೊಂಡ ಪುರುಷೋತ್ತಮ್, ಅಭಿಮನ್ಯು ಕಡೆಗೆ ನೋಡಿ ಮದ್ವೆಯಾದ ನಂತರ ನಮ್ಮನ್ನೆಲ ಮರೆತು ಬಿಡ್ಬೇಡ ಕಣೋ.
ಪಾರ್ಟಿಗೆ ಕರೆದಾಗ ಬರ್ಲೇಬೇಕು.
ಹೆಂಡ್ತಿ ಮನೆಯಲ್ಲಿ ಒಬ್ಳೇ ಇದ್ದಾಳೆ ಅಂತ ನೆಪಹೇಳಿ ಜಾರಿಕೊಳ್ಳೋದಕ್ಕೆ ನೊಡ್ಬೇಡ.
ಅಂತಹ ಪರಿಸ್ಥಿತಿಯೇನಾದ್ರು ನಿರ್ಮಾಣವಾದ್ರೆ ನಿನ್ನ ಮನೆಯಿಂದಲೇ ಎತ್ತಾಕ್ಕೊಂಡು ಬರಬೇಕಾಗುತ್ತೆ ನೋಡು ಎಂದು ಅಭಿಮನ್ಯುವಿನ ತೋಳಿಗೆ ತಿವಿದು ತಮಾಷೆ ಮಾಡಿದ.
ಮದ್ವೆಯಾದ ನಂತರ ಕೂಡ ಅಭಿಮನ್ಯುವನ್ನು ನೆಮ್ಮದಿಯಾಗಿ ಇರೋದಕ್ಕೆ ಬಿಡೋದಿಲ್ಲ ಕಾಣ್ತದೆ ಈ ದರಿದ್ರಕೆಟ್ಟೋನು ಎಂದು ಸಂಜಯ್, ಪುರುಷೋತ್ತಮ್‌ನ ತಲೆಗೊಂದು ಗುದ್ದು ಗುದ್ದಿ ಹೇಳಿದ.
ಅವನ ತಲೆಗೆ ಹೊಡ್ದು ಮೆಂಟಲ್ ಮಾಡ್ಬೇಡ ಕಣೋ.
ಅಭಿಮನ್ಯು ಮದ್ವೆಯಾಗೋ ತನಕವಾದ್ರು ಚೆನ್ನಾಗಿರ್ಲಿ.
ಅಭಿಮನ್ಯುವಿನ ಮದ್ವೆನ ಕಣ್ತುಂಬ ನೋಡ್ಕೊಂಡ ನಂತರ ಅವನನ್ನ ನೀನು ಮೆಂಟಲ್ ಮಾಡಿದ್ರೆ ನನ್ಗೇನು ಚಿಂತೆ ಇಲ್ಲ.
ಅಂದ ಅರುಣ, ಗ್ಲಾಸಿನಲ್ಲಿ ಕೊನೆಯದಾಗಿ ಉಳಿದುಕೊಂಡಿದ್ದ ಒಂದು ಸಿಪ್ ಏರಿಸಿಕೊಂಡು ಮೂರನೇ ಪೆಗ್ಗಿನ ಕಡೆಗೆ ಕಾಲಿಟ್ಟ.
ಸಾಕಷ್ಟು ಹೊತ್ತು ಮದುವೆಯ ವಿಚಾರದ ಬಗ್ಗೆ ಚರ್ಚೆ ನಡೆಸಿ, ಆ ನಂತರ ಒಂದಷ್ಟು ಹೊತ್ತು ಪಾನಗೋಷ್ಠಿಯಲ್ಲಿ ಪಾಲ್ಗೊಂಡು ಹರಟೆ ಹೊಡೆದಾದ ಬಳಿಕ ಎಲ್ಲರೂ ಮನೆಯ ಹಾದಿ ಹಿಡಿದರು.
ಅಕ್ಷರ ತನ್ನ ಬಾಳಿಗೆ ಮರಳಿ ಬಂದ ವಿಚಾರ ಅಭಿಮನ್ಯುವಿಗೆ ಸಾಕಷ್ಟು ಸಂತೋಷ ತರಿಸಿತಾದರೂ ಆಕೆಯನ್ನು ಯಾರ ಕಣ್ಣಿಗೂ ಕಾಣದ ಊರಿಗೆ ಕರೆದೊಯ್ಯುವ ಸಂದರ್ಭ ಅಮ್ಮನನ್ನು ತೊರೆದು ಹೋಗಬೇಕಲ್ಲ?
ಎಂದು ನೆನೆದು ದುಃಖಿತನಾದ.
ಮಗನ ಮದುವೆಯನ್ನು ಕಣ್ತುಂಬ ನೋಡಬೇಕೆಂದು ಅಮ್ಮ ಎಷ್ಟೊಂದು ಕನಸು ಕಟ್ಟಿಕೊಂಡಿಲ್ಲ?
ಆದರೆ, ತನ್ನ ಮದುವೆ ನೋಡುವ ಸೌಭಾಗ್ಯ ಅಮ್ಮನಿಗೆ ಇಲ್ಲವಾದಂತಾಯಿತ್ತಲ್ಲ?
ಭಯದ ನೆರಳಿನಲ್ಲಿ ಒಂದರ್ಧ ಗಂಟೆಯಲ್ಲಿ ಯಾವುದೋ ದೇವಾಲಯದಲ್ಲಿ ಮುಗಿದು ಹೋಗುವ ಮದುವೆಗೆ ಅಮ್ಮನನ್ನು ಕರೆದೊಯ್ಯುವುದಾದರೂ ಹೇಗೆ?
ನಾವಿಬ್ಬರು ಓಡಿಹೋದ ಸುದ್ದಿ ತಿಳಿದು ರಾಜಶೇಖರ್ ಮನೆಗೆ ಬಂದು ಅಮ್ಮನೊಂದಿಗೆ ಜಗಳಕ್ಕೆ ನಿಂತರೆ ಏನು ಮಾಡೋದು?
ಅಮ್ಮನಿಗೇನಾದ್ರು ಆದರೆ ಬದುಕಿರುವ ಶಕ್ತಿ ತನಗಿಲ್ಲ.
ಒಂದೆರಡು ತಿಂಗಳ ಕಾಲ ವ್ಯಾಪಾರ ವಹಿವಾಟಿನ ಸಂಪೂರ್ಣ ಜವಾಬ್ದಾರಿಯನ್ನು ಸ್ನೇಹಿತರ ಕೈಗೆ ಒಪ್ಪಿಸಿ ಅಮ್ಮನನ್ನು ಜೊತೆಗೆ ಕರೆದೊಯ್ಯುವುದೇ ವಾಸಿ ಅಂದುಕೊಂಡ.
ದುಃಖದೊಂದಿಗೆ ಮನೆಗೆ ಕಾಲಿಟ್ಟ ಅಭಿಮನ್ಯುವಿಗೆ ಅಮ್ಮನ ಮುಗ್ಧ ಮುಖ ನೋಡಿ ಮತ್ತಷ್ಟು ದುಃಖ ಉಕ್ಕಿಬಂದಿತು.
ಅಮ್ಮನ ಮಡಿಲಲ್ಲಿ ಮಲಗಿ ಗಳಗಳನೆ ಅತ್ತುಬಿಟ್ಟ.
ಮಗ ಕಣ್ಣೀರಿಡುತ್ತಿರುವುದನ್ನು ಕಂಡು ಕಂಗಾಲಾದ ವಾತ್ಸಲ್ಯ ಏನಾಯ್ತು ಮಗ?
ಕಳವಳದಿಂದ ಕೇಳಿದರು. 
“ಏನಿಲ್ಲಮ್ಮ ಸಂತೋಷ ಆಗ್ತಾ ಇದೆ.
ಅದ್ಕೆ ಅತ್ತುಬಿಟ್ಟೆ”ನಿನ್ನ ಮುಖ ನೋಡಿದ್ರೆ ಗೊತ್ತಾಗೋದಿಲ್ವ?
ನೀನು ಸಂತೋಷವಾಗಿಲ್ಲಾಂತ.
ಅದೇನಾಯ್ತು ಅಂತ ಹೇಳು ದುಃಖಕ್ಕೆ ಕಾರಣ ತಿಳಿದುಕೊಳ್ಳಲು ಒತ್ತಾಯ ಪಡಿಸಿದರು.
ದುಃಖ ಪಡುವಂತ ವಿಚಾರವೇನು ಇಲ್ಲ ಅಮ್ಮ.
ಇಂದಲ್ಲದಿದ್ದರೂ ನಾಳೆಯಾದರೂ ನಿನ್ಗೆ ಈ ವಿಷಯ ಗೊತ್ತಾಗ್ಲೇ ಬೇಕು.
ಈಗ್ಲೇ ಎಲ್ಲಾ ಹೇಳಿ ಬಿಡ್ತೇನೆ.
ನಾನು ಅಕ್ಷರಳನ್ನ ಮನಸಾರೆ ಪ್ರೀತಿಸ್ತಾ ಇದ್ದೇನೆ ಅಮ್ಮ.
ಅವಳನ್ನೇ ಮದ್ವೆಯಾಗಬೇಕೂಂತ ತೀರ್ಮಾನ ಮಾಡಿದ್ದೇನೆ.
ಇಲ್ಲಿದ್ದುಕೊಂಡು ಮದ್ವೆಯಾಗೊದಕ್ಕೆ ಸಾಧ್ಯ ಇಲ್ಲ.
ಅದ್ಕೋಸ್ಕರ ಊರು ಬಿಟ್ಟು ಹೋಗುವ ಅಂತ ತೀರ್ಮಾನ ಮಾಡಿಯಾಗಿದೆ.
ಒಂದೆರಡು ತಿಂಗಳು ದೂರದ ಊರಿನಲ್ಲಿ ಇದ್ದು ಇಲ್ಲಿ ವಾತಾವರಣ ತಿಳಿಗೊಂಡ ನಂತರ ಇತ್ತಕಡೆ ಮುಖ ಹಾಕಿದ್ರೆ ಆಯ್ತು.
ನೀನು ಕೂಡ ನನ್ನೊಟ್ಟಿಗೆ ಬತಿಯ ಅಲ್ವ? ಕೇಳಿದ. 
ವಾತ್ಸಲ್ಯ ಮಂಕಾಗಿ ಹೋದರು.
ಮಗನಿಗೆ ದೇವರು ಏತಕ್ಕಾಗಿ ಇಂತಹ ಬುದ್ಧಿ ಕೊಟ್ಟನೋ.
ಹೋಗಿ, ಹೋಗಿ ಆ ದೊಡ್ಡವರ ಮನೆಯ ಸಹವಾಸವನ್ನೇ ಮತ್ತೆ, ಮತ್ತೆ ಬೆಳೆಸ್ತಿದ್ದಾನಲ್ಲ?
ಎಷ್ಟು ಹೇಳಿದರೂ ಕೂಡ ಬುದ್ಧಿ ಬಂದಿಲ್ಲ.
ಅಕ್ಷರಳನ್ನ ಮದುವೆಯಾಗುವ ವಿಚಾರ ಏನಾದರು ಅವಳಪ್ಪನ ಕಿವಿಗೆ ಬಿದ್ದರೆ ಮಗನನ್ನ ಜೀವ ಸಹಿತ ಉಳಿಸೋದಿಲ್ಲ ಎಂದು ತಿಳಿದು ಕಳವಳಗೊಂಡರು.
ನೀನು ಆ ಹುಡುಗಿಯನ್ನ ಮದ್ವೆಯಾಗೋದು ನನ್ಗೆ ಇಷ್ಟ ಇಲ್ಲ.
ಒಂದ್ವೇಳೆ ನಿನ್ಗೆ ಆ ಹುಡುಗಿನೇ ಬೇಕು ಅಂತಾದ್ರೆ ಈಗ್ಲೇ ಹೊರಟು ಹೋಗು.
ನನ್ಗೆ ಯಾವುತ್ತೂ ನಿನ್ನ ಮುಖ ತೋರಿಸ್ಬೇಡ.
ಹೊರಟು ಹೋಗು… ನಾನು ಹೇಗಾದ್ರು ಜೀವನ ನಡೆಸ್ತೇನೆ.
ದೊಡ್ಡವರ ಸಹವಾಸ ಬೇಡ. . ಬೇಡ… ಅಂತ ಎಷ್ಟು ಹೇಳಿದ್ರೂ ನೀನು ಕೇಳೋದಕ್ಕೆ ತಯಾರಿಲ್ಲ ಅಂದ್ಮೇಲೆ ನಾನೇನು ಮಾಡ್ಲಿಕ್ಕೆ ಸಾಧ್ಯ ಹೇಳು?
ನಿನ್ನ ತಲೆಗೆ ಹೊಡ್ದು ಕೊಲ್ಲೋದಕ್ಕೆ ನೋಡಿದ್ದು ಬಹುಶಃ ರಾಜಶೇಖರೇ ಇರಬೇಕು.
ಪುನಃ ಆ ಹುಡುಗಿಯನ್ನೇ ಮದ್ವೆಯಾಗೋ ಆಸೆ ಪಡ್ಬೇಡ.
ದಯವಿಟ್ಟು ಬಿಟ್ಬಿಡು ಮಡಿಲ ಮೇಲೆ ಮಲಗಿದ್ದ ಮಗನನ್ನು ಎಬ್ಬಿಸಿ ಕೈ ಮುಗಿದು ಕೇಳಿಕೊಂಡರು.
ಅಭಿಮನ್ಯು ಉತ್ತರಿಸುವ ಸ್ಥಿತಿಯಲ್ಲಿ ಇರಲಿಲ್ಲ.
ಅವನಿಗೆ ಅಕ್ಷರಳನ್ನು ಮದುವೆಯಾಗುವ ಯೋಚನೆ ಮಾತ್ರ ಕಣ್ಣ ಮುಂದೆ ಸುಳಿದಾಡುತಿತ್ತು.
ಈ ಒಂದುಬಾರಿ ಇಂಥಹ ಅವಕಾಶ ತಪ್ಪಿಸಿಕೊಂಡರೆ ಜೀವನ ಪರ್ಯಂತ ಅಕ್ಷರಳಂಥಹ ಒಂದು ನಿರ್ಮಲ ಮನಸ್ಸಿನ ಹುಡುಗಿ ತನಗೆ ಸಿಗುವುದಿಲ್ಲ.
ಏನೇ ಕಷ್ಟ ಎದುರಾದರೂ ಸರಿಯೇ ಅವಳನ್ನೇ ವಿವಾಹವಾಗುತ್ತೇನೆಂದು ಅಭಿಮನ್ಯು ನಿರ್ಧರಿಸಿಯಾಗಿತ್ತು.
ಅಮ್ಮ ಕೂಡ ಈ ಪ್ರೀತಿಗೆ ಅಂಕಿತ ಹಾಕಬಹುದೆಂದು ನಿರೀಕ್ಷೆ ಮಾಡಿದ್ದ.
ಆದರೆ, ಅಕ್ಷರಳನ್ನು ಮದುವೆಯಾಗುವುದಾದರೆ ಮನೆಬಿಟ್ಟು ತೆರಳುವಂತೆ ವಾತ್ಸಲ್ಯ ಸ್ಪಷ್ಟ ಸೂಚನೆ ನೀಡಿದಾಗ ದುಃಖದಲ್ಲಿ ಮುಳುಗಿಹೋದ.
ಕಣ್ಣೀರು ಸುರಿಸಲು ಪ್ರಾರಂಭಿಸಿದ.
ಪ್ರೀತಿಯನ್ನು ಕಳೆದುಕೊಳ್ಳುವ ಮನಸ್ಸು ಅವನಿಗೆ ಇರಲಿಲ್ಲ.
ಹಾಗಂತ ಅಮ್ಮನಿಂದ ದೂರವಾಗುವ ಮನಸ್ಸು ಕೂಡ ಇರಲಿಲ್ಲ.
ಅಮ್ಮನಿಗೆ ಈ ವಿಚಾರ ಹೇಳಿದ್ದೇ ದೊಡ್ಡ ತಪ್ಪಾಯ್ತು ಅಂದುಕೊಂಡ.
ಸಣ್ಣಪುಟ್ಟ ವಿಚಾರಕ್ಕೂ ಕೂಡ ನೀನು ಹೆಣ್ಮಕ್ಕಳ ಹಾಗೆ ಕಣ್ಣೀರು ಸುರಿಸಿಕೊಂಡು ಕೂತಿರ್ತಿಯ.
ನಿಂದು ಮಗುವಿನಂತ ಮನುಸ್ಸು ಮಗ… 
ಈ ಕೆಟ್ಟ ಸಮಾಜವನ್ನ ಎದುರು ಹಾಕಿಕೊಂಡು ಬದುಕೋ ಶಕ್ತಿ ನಿನ್ಗೆ ಇಲ್ಲ.
ದಯವಿಟ್ಟು ಆ ಹುಡುಗಿಯನ್ನ ಮರೆತು ಬಿಡು.
ನೀವಿಬ್ರು ಬೇರೆಯಾದರೆ ಯಾರ ಬದುಕು ಕೂಡ ಹಾಳಾಗೋದಿಲ್ಲ.
ಆದರೆ, ನೀವಿಬ್ರು ಒಂದಾಗೋದಕ್ಕೆ ನೋಡಿದ್ರೆ ದೊಡ್ಡ ರಾದ್ಧಾಂತವಾಗಿ ಎಲ್ಲರ ಬದುಕು ಕೂಡ ಹಾಳಾಗಿ ಹೋಗುವುದರಲ್ಲಿ ಸಂಶಯವಿಲ್ಲ.
ನಿನ್ಗೆ ಅವಳನ್ನ ಮರೆತು ಬದುಕುವ ಶಕ್ತಿ ಇದೆ.
ನೀನು ಅವಳನ್ನ ಮರೆತು ಸುಂದರವಾದ ಬದುಕು ಖಂಡಿತ ನಡೆಸಿಯೇ ನಡೆಸ್ತೀಯ ಅನ್ನುವ ಭರವಸೆ ನನ್ಗೆ ಇದೆ.
ಹುಡುಗಿಯರು ಪ್ರೀತಿಯನ್ನ ಬೇಗ ಮರೆತು ಬಿಡ್ತಾರೆ.
ಅವರಿಗೆ ಮರೆಯೋ ಶಕ್ತಿ ದೇವರು ಕೊಟ್ಟಿದ್ದಾನೆ.
ಮದ್ವೆಯಾಗಿ ಮಗುವಾದ ನಂತರ ಎಲ್ಲವನ್ನೂ ಮರೆತು ಮಗುವಿನ ನಗೆಯಲ್ಲಿ ಲೀನವಾಗಿ ಬಿಡುತ್ತಾರೆ.
ಆಗ ಅವರಿಗೆ ಅದೊಂದೇ ಪ್ರಪಂಚ.
ನೀನು ಅವಳನ್ನ ಬಿಟ್ರೆ ಅವಳು ಒಂದಷ್ಟು ನೊಂದುಕೊಳ್ಳಬಹುದು ಅಷ್ಟೆ.
ಅದಕ್ಕಿಂತ ದೊಡ್ಡದ್ದೇನು ನಡೆಯೋದಿಲ್ಲ.
ಭವಿಷ್ಯದ ದೃಷ್ಟಿಯಿಂದ ನೀವಿಬ್ರು ಬೇರೆಯಾಗೋದೇ ಒಳ್ಳೆಯದ್ದು ಇರುವ ಒಬ್ಬನೇ ಮಗನನ್ನು ಕಳೆದುಕೊಳ್ಳುತ್ತೇನೆಂಬ ಭಯದಲ್ಲಿ ಮಗನ ಮನಸ್ಸು ಬದಲಾಯಿಸೋದಕ್ಕೆ ವಾತ್ಸಲ್ಯ ಪ್ರಯತ್ನಪಟ್ಟರು.
ಅಮ್ಮನೊಂದಿಗೆ ಇನ್ನು ಮಾತಾಡಿ ಪ್ರಯೋಜನವಿಲ್ಲ.
ಮದುವೆಯಾಗೋ ಮನಸ್ಸು ಮಾಡಿ ಆಯಿತು.
ಮನಸ್ಸು ಬದಲಾಯಿಸುವ ಪ್ರಶ್ನೆನೇ ಇಲ್ಲ.
ಮದುವೆಯಾಗಿ ಒಂದೆರಡು ತಿಂಗಳು ಬಿಟ್ಟು ಬಂದ ನಂತರ ಅಮ್ಮ ನಮ್ಮಿಬ್ಬರನ್ನ ಖಂಡಿತ ಸ್ವೀಕಾರ ಮಾಡಿಯೇ ಮಾಡುತ್ತಾರೆ.
ನನ್ನ ಬಿಟ್ಟು ಬದುಕಿರುವ ಶಕ್ತಿ ಅಮ್ಮನಿಗಿಲ್ಲ ಎಂಬ ಅರಿವು ಅಭಿಮನ್ಯುವಿಗೆ ಇತ್ತು.
ಹಾಗಾಗಿ ಅಮ್ಮನ ಕಡೆಗೆ ನೋಡಿ ಮರೆಯೋದಕ್ಕೆ  ಪ್ರಯತ್ನ ಪಡ್ತೇನೆ ಅಮ್ಮ.
ನೀನು ತಲೆ ಕೆಡಿಸಿಕೊಳ್ಳೋದಕ್ಕೆ ಹೋಗ್ಬೇಡ ಎಂದು ಬೆಡ್‌ರೂಂ ಕಡೆಗೆ ನಡೆದ.
ಮರುದಿನ ಬೆಳಗ್ಗೆ ಅಭಿಮನ್ಯುವಿನ ಎದುರು ಹಾಜರಾದ ಅಕ್ಷರ ತುಂಬಾ ಉಲ್ಲಾಸಿತಳಾಗಿದ್ದಳು.
ಆಕೆಯ ಎದುರು ಎರಡೆರಡು ಮದುವೆ ಬಂದು ನಿಂತರೂ ಭಯ ಎಂಬುದು ಮೊಗದಲ್ಲಿ ಕಾಣಲಿಲ್ಲ.
ಮೊಗದಲ್ಲಿ ಸಂತೋಷ ತುಂಬಿ ತುಳುಕಾಡುತಿತ್ತು.
ಅಭಿಮನ್ಯು ಮತ್ತೆ ಸಿಕ್ಕಿದನಲ್ಲ ಎಂಬ ಸಂತೃಪ್ತಿ ಆಕೆಯ ಮೊಗದಲ್ಲಿ ಎದ್ದು ಕಾಣುತಿತ್ತು.
ಆಕೆಗೆ ಸಂತೋಷವಾಗಿರಲು ಅಷ್ಟೇ ಸಾಕಿತ್ತು.
ಆದರೆ ಅಭಿಮನ್ಯು ಮಾತ್ರ ಚಿಂತೆಯಲ್ಲಿ ಮುಳುಗಿಹೋಗಿದ್ದ.
ಗೆಳೆಯರೊಂದಿಗೆ ಚರ್ಚಿಸಿ ಕೈಗೊಂಡ ನಿರ್ಧಾರ ತಿಳಿಸಿ ಆಕೆಯ ಒಪ್ಪಿಗೆ ಪಡೆದುಕೊಂಡ.
ಅಕ್ಷರ, ನೀನು ಆಗಿಂದಾಗೆ ಇಲ್ಲಿಗೆ ಬರುವ ಅವಶ್ಯಕತೆ ಇಲ್ಲ.
ಇನ್ನೇನಿದ್ದರು ಹೊರಡುವ ದಿನ ಬಂದರಾಯಿತು.
ಹೊರಡುವು ದಕ್ಕಿಂತ ಒಂದು ದಿನ ಮುಂಚಿತವಾಗಿ ಬಟ್ಟೆ ಬರೆಗಳನ್ನು ಪೆಟ್ಟಿಗೆಯಲ್ಲಿ ತುಂಬಿಸಿಕೊಂಡು ರೆಡಿಯಾಗಿರು.
ಕೋಳಿಕೂಗುವ ಮುಂಚೆ ಹೊರಟು ಬಿಡಬೇಕು.
ಆ ಸಂದರ್ಭ ಜನ ಸಂಚಾರ ಇರೋದಿಲ್ಲ.
ಬೆಳಗಾಗುವುದರೊಳಗೆ ಸಾಕಷ್ಟು ದೂರ ಕ್ರಮಿಸಿಬಿಡಬೇಕು.
ಮುಂದಿನ ವಾರ ಹೊರಡ್ಬೇಕೂಂತ ನಿರ್ಧಾರ ಮಾಡಿದ್ವಿ.
ನೀನು ತಯಾರಿದ್ದೀಯ ತಾನೆ? ಕೇಳಿದ. 
ನೀನು ಯಾವಾಗ ಕರಿಯ್ತಿಯೋ ಆ ಕ್ಷಣದಲ್ಲಿಯೇ ಹೊರಟು ಬಂದು ಬಿಡ್ತೇನೆ.
ನಿನ್ನೊಂದಿಗೆ ಹೆಜ್ಜೆ ಇಡುವ ಸಂಭ್ರಮದ ಹೊರತಾಗಿ ನನ್ನ ಮನದಲ್ಲಿ ಬೇರೇನು ಆಲೋಚನೆಗಳಿಲ್ಲ.
ಆದಷ್ಟು ಬೇಗ ಆ ಸಂಭ್ರಮದ ದಿನ ಎದುರು ಬರಲಿ ಅಂತ ದೇವರಲ್ಲಿ ಬೇಡಿಕೊಳ್ಳುತ್ತೇನೆ.
ಇಲ್ಲಿ ಆಕೆ ಹೆಚ್ಚು ಹೊತ್ತು ಕಳೆಯೋದು ಸರಿಯಲ್ಲ.
ಯಾರಾದರು ನೋಡಿದವರು ಮನೆಗೆ ಸುದ್ದಿಮುಟ್ಟಿಸಿದರೆ ಅಂದುಕೊಂಡ ಕಾರ್ಯವೆಲ್ಲ ತಲೆಕೆಳಗಾಗಿ ಹೋಗುವುದರಲ್ಲಿ ಸಂಶಯವಿಲ್ಲ ಎಂದು ಭಯಗೊಂಡು ಅಕ್ಷರಳನ್ನು ಆಟೋ ಹತ್ತಿಸಿ ಮನೆಗೆ ಕಳುಹಿಸಿಕೊಟ್ಟ.
ಅಭಿಮನ್ಯುವಿನ ಕಚೇರಿಗೆ ಅಕ್ಷರ ಸತತ ಎರಡು ದಿನಗಳ ಕಾಲ ಭೇಟಿಕೊಟ್ಟ ವಿಚಾರ ಅದಾಗಲೇ ಮನೆಯವರೆಗೂ ತಲುಪಿತು.
ವಿಷಯ ತಿಳಿದು ರಾಜಶೇಖರ್ ತಲ್ಲಣಗೊಂಡರು.
ಇನ್ನು ಮದುವೆಗೆ ಉಳಿದಿರುವುದು ಕೇವಲ ಹದಿನಾಲ್ಕು ದಿನಗಳು ಮಾತ್ರ.
ಇಂತಹ ಸಂದರ್ಭದಲ್ಲಿ ಮತ್ತೆ ಮಗಳ ಮನಸ್ಸಿನಲ್ಲಿ ಪ್ರೀತಿ ಅರಳಿ ನಿಂತಿರುವುದನ್ನು ಕೇಳಿ ತೀವ್ರ ಆಕ್ರೋಶಗೊಂಡರು.
ಮಗಳ ಮದುವೆ ವಿಚಾರ ಇಡೀ ಊರಿಗೆ ಗೊತ್ತಾಗಿದೆ.
ಒಬ್ಬರಿಗೂ ಬಿಡದೆ ಮದುವೆ ಕಾಗದ ಕೊಟ್ಟಾಗಿದೆ.
ಇಂತಹ ಸಂದರ್ಭದಲ್ಲಿ ಮಗಳು ಎಲ್ಲಾದರೂ ಕೈ ಕೊಟ್ಟು ಬಿಟ್ಟರೆ ಮಾನ, ಮರ್ಯಾದೆಯೆಲ್ಲ ಬೀದಿಪಾಲಾಗೋದು ಖಂಡಿತ.
ಮಾನ, ಮರ್ಯಾದೆ ಯನ್ನೆಲ್ಲ ಕಳೆದುಕೊಂಡು ಬದುಕಿರುವುದಕ್ಕಿಂತ ಕೆರೆನೋ, ಬಾವಿನೋ ನೋಡಿಕೊಳ್ಳುವುದೇ ವಾಸಿ.
ಅದಕ್ಕೆ ಕಾರಣಕರ್ತಳಾದ ಮಗಳನ್ನು ಮೊದಲು ಕೊಂದು ಆ ನಂತರ ತಾನು ಸಾಯಬೇಕು ಅಂದುಕೊಂಡ ರಾಜಶೇಖರ್ ಸಿಟ್ಟಿನಿಂದ ಕುದಿಯಲು ಪ್ರಾರಂಭಿಸಿದರು.
ಮನೆಗೆ ಕಾಲಿಟ್ಟ ಮಗಳನ್ನು ಎಳೆದೊಯ್ದು ಮನಸೋ‌ಇಚ್ಚೆ ಥಳಿಸಿದರು.
ರಾಜಶೇಖರ್ ಅವರ ಬೂಟುಕಾಲಿನ ಒದೆತಕ್ಕೆ ಅಕ್ಷರ ಮೂಲೆಯಲ್ಲಿ ಮುದುರಿ ಕುಳಿತು ಕಣ್ಣೀರು ಸುರಿಸಲು ಪ್ರಾರಂಭಿಸಿದಳು.
ನಾಚಿಕೆಯಾಗೋದಿಲ್ವ ನಿನ್ಗೆ.
ಮದ್ವೆಗೆ ಇನ್ನು ಕೇವಲ ಹದಿನಾಲ್ಕು ದಿನಗಳು ಮಾತ್ರ ಬಾಕಿ ಉಳಿದಿರುವಾಗ ಇದೆಲ್ಲ ಬೇಕಿತ್ತಾ ನಿನ್ಗೆ?
ದಿನಬೆಳಗಾದ್ರೆ ಅಭಿಮನ್ಯುವಿನ ಎದುರು ಹೋಗಿ ಕೂತ್ಕೊಂಡಿರ್ತಿಯಲ್ಲ…?
ನಿನ್ಗೆ ಸ್ವಲ್ಪನೂ ನಾಚಿಕೆ, ಮಾನ, ಮರ್ಯಾದಿ ಅನ್ನೋದು ಇಲ್ವ?
ನೋಡಿದ ಜನ ಏನಂದು ಕೊಳ್ಳೋದಿಲ್ಲ?
ಅಭಿಮನ್ಯುವಿನೊಂದಿಗೆ ಮದ್ವೆ ಮಾಡಿಕೊಡ್ತೇನೆ ಅಂತ ಮಾತುಕೊಟ್ರೂ ಕೂಡ ನನ್ನ ಮಾತು ಕೇಳದೆ ಇನ್ನು ಮುಂದೆ ಅಭಿಮನ್ಯುವಿನ ಮುಖ ನೋಡೋದಿಲ್ಲ, ಅವನನ್ನ ಮರೆತು ಬಿಡ್ತೇನೆ.
ನನ್ಗೆ ನಿಖಿಲ್‌ವೊಬ್ಬನೇ ಸಾಕು ಅಂತ ನೀನು ಹೇಳಿದ್ದಕ್ಕೆ ತಾನೇ ನಾನು ನಿಖಿಲ್‌ಗೆ ನಿನ್ನ ಕೊಟ್ಟು ಮದ್ವೆ ಮಾಡೋದಕ್ಕೆ ಮುಂದಾಗಿದ್ದು.
ಇದೀಗ ಪುನಃ ಅಭಿಮನ್ಯು ಜೊತೆ ಚಕ್ಕಂದ ಆಡ್ಲಿಕ್ಕೆ ಹೋಗ್ತಾ ಇದ್ದೀಯ.
ನಮ್ಮ ಮನೆತನದ ಗೌರವ ಹರಾಜು ಹಾಕದೆ ಇದ್ದರೆ ನಿನ್ಗೆ ನೆಮ್ಮದಿ ಎಂಬುದೇ ಇಲ್ಲ.
ಅದ್ಕೋಸ್ಕರನೇ ಹುಟ್ಟಿದ್ದೀಯ, ಹಾಳಾದವಳು.
ಮದ್ವೆಯಾಗುವ ತನಕ ನೀನು ನನ್ನ ಕೇಳದೆ ಎಲ್ಲಿಗೂ ಹೋಗೋದು ಬೇಡ.
ಇಲ್ಲಿಯೇ ಬಿದ್ದಿರು ಗುಡುಗಿದರು ರಾಜಶೇಖರ್.
ಮಗಳಿಗೆ ಒದಗಿ ಬಂದಿರುವ ಸ್ಥಿತಿ ನೋಡಲಾರದೆ ಲೀಲಾವತಿ ಬೆಡ್‌ರೂಂ ಒಳಗೆ ಸೇರಿಕೊಂಡು ಕಣ್ಣೀರು ಸುರಿಸಲು ಪ್ರಾರಂಭಿಸಿದರು.
ಎಷ್ಟೇ ಪ್ರಯತ್ನ ಪಟ್ಟರೂ ಮಗಳಿಂದ ಅಭಿಮನ್ಯುವನ್ನು ಮರೆಯೋದಕ್ಕೆ ಸಾಧ್ಯವಾಗುತ್ತಿಲ್ಲ.
ಪ್ರೀತಿಸಿದವರನ್ನು ಮರೆಯೋದು ಅಂದರೇನು ಮಕ್ಕಳಾಟವಲ್ಲ.
ಅಭಿಮನ್ಯುವನ್ನು ಅಗಲಿ ಅವಳಿಂದ ಬದುಕಿರೋದಕ್ಕೆ ಸಾಧ್ಯ ಇಲ್ಲ.
ಮಗಳು ಕೂಡ ನನ್ನ ಮಾತಿಗೆ ಬೆಲೆಕೊಟ್ಟು ಅಭಿಮನ್ಯುವನ್ನು ಮರೆಯೋದಕ್ಕೆ ಸಾಕಷ್ಟು ಪ್ರಯತ್ನ ಪಟ್ಟಿದ್ದಾಳೆ.
ಆದರೆ, ಅದು ಅವಳಿಂದ ಸಾಧ್ಯವಾಗುತ್ತಿಲ್ಲ.
ಪಾಪ, ಅವಳಾದರೂ ಏನು ಮಾಡ್ತಾಳೆ?
ಪ್ರೀತಿಸಿದವನನ್ನ ಬಿಟ್ಟು ಬೇರೊಬ್ಬನೊಂದಿಗೆ ಮದುವೆಯಾಗು ಅಂದರೆ ಎಲ್ಲವನ್ನೂ ಮರೆತು ಮದುವೆಯಾಗುವುದಾದರೂ ಹೇಗೆ?
ನಾನೇ ತಪ್ಪು ಮಾಡಿಬಿಟ್ಟೆ.
ಮಗಳ ಮನಸ್ಸನ್ನು ಬದಲಾಯಿಸಬಾರದಿತ್ತು.
ಅವಳ ಪಾಡಿಗೆ ಅವಳನ್ನ ಬಿಟ್ಟುಬಿಡಬೇಕಾಗಿತ್ತು.
ಏನೇ ಆದರೂ ಮಗಳು ಅಭಿಮನ್ಯುವನ್ನೇ ಮದುವೆಯಾಗುವುದು ಸೂಕ್ತ.
ಅವನನ್ನ ಮದುವೆಯಾದರೆ ಮಾತ್ರ ಮಗಳು ನೆಮ್ಮದಿಯಿಂದ ಬದುಕು ನಡೆಸೋದಕ್ಕೆ ಸಾಧ್ಯ.
ಒಂದ್ವೇಳೆ ಅಭಿಮನ್ಯುವನ್ನು ಮದುವೆಯಾದರೆ ಅವರಿಬ್ಬರನ್ನ ನೆಮ್ಮದಿಯಾಗಿ ಬದುಕೋದಕ್ಕೆ ಈ ಮನುಷ್ಯ ಬಿಡೋದಿಲ್ಲ.
ಅಂತಹ ಒಂದು ಪ್ರಸಂಗವನ್ನು ನನ್ನ ಕಣ್ಗಳಿಂದ ನೋಡೋದಕ್ಕೆ ಸಾಧ್ಯವಿಲ್ಲ.
ಮಗಳ ಬದುಕು ನನ್ನ ಕಣ್ಣಮುಂದೆಯೇ ಕರಗಿ ಹೋಗುವ ದೃಶ್ಯ ಕಲ್ಪಿಸಿಕೊಳ್ಳೋದಕ್ಕೂ ನನ್ನಿಂದ ಸಾಧ್ಯವಿಲ್ಲ.
ಆಸ್ತಿ, ಅಂತಸ್ತಿಗೋಸ್ಕರ ಮಗಳ ಬದುಕನ್ನೇ ಬಲಿ ತೆಗೆದುಕೊಳ್ಳಲು ಮುಂದಾಗಿರುವವನೊಂದಿಗೆ ಇನ್ನು ಬದುಕು ನಡೆಸೋದಕ್ಕೆ ಸಾಧ್ಯವಿಲ್ಲ.
ಬದುಕು ನಡೆಸಿದರೆ ಆ ಬದುಕಿಗೊಂದು ಅರ್ಥವೇ ಇರುವುದಿಲ್ಲ.
ಈ ಜೀವನವನ್ನು ಇಲ್ಲಿಗೇ ಕೊನೆಗಾಣಿಸಬೇಕು ಎಂದು ಅಂತಿಮವಾಗಿ ಕೈಗೊಂಡ ತೀರ್ಮಾನವನ್ನು ಮತ್ತೆ ಮತ್ತೆ ನೆನಪಿಗೆ ತಂದುಕೊಂಡು ಮನಸ್ಸನ್ನು ಗಟ್ಟಿಮಾಡಿಕೊಳ್ಳಲು ಪ್ರಯತ್ನಿಸಿದರು.
ಒಂದಷ್ಟು ಹೊತ್ತು ಮಗಳನ್ನು ನೆನೆದು ಬಿಕ್ಕಳಿಸಿ ಅತ್ತುಬಿಟ್ಟರು.
ಪಾಪದ ಹುಡುಗಿ, ಜೀವನದಲ್ಲಿ ಇನ್ನೆಷ್ಟು ಕಷ್ಟ ಅನುಭವಿಸೋದಕ್ಕೆ ಬಾಕಿ ಇದೆಯೋ ಏನೋ?
ತನ್ನ ಸಾವಿನಿಂದಾದರೂ ಅವರು ಬುದ್ಧಿಕಲಿಯಲಿ.
ಮಗಳಿಗೊಂದು ಉತ್ತಮ ಬದುಕು ಕಟ್ಟಿಕೊಡಲು ಮುಂದಾಗಲಿ ಎಂದು ತಿಳಿದು ಮಗಳಿಗೆ ತನ್ನ ಅಂತಿಮ ವಿದಾಯದ ಪತ್ರವನ್ನು ದುಃಖದಿಂದ ಬರೆದು ಮುಗಿಸಿ ತನ್ನ ಎದೆಯೊಳಗೆ ಬಚ್ಚಿಟ್ಟುಕೊಂಡ ಲೀಲಾವತಿ, ರಾತ್ರಿ ಎಂದಿನಂತೆ ಅಡುಗೆ ಮಾಡಿ ಅಪ್ಪ, ಮಗಳಿಗೆ ಪ್ರೀತಿಯಿಂದ ಉಣ ಬಡಿಸಿದರು.
ಆತ್ಮಹತ್ಯೆಗೆ ಶರಣಾಗುವ ವ್ಯಕ್ತಿಯಲ್ಲಿ ಕಾಣುವ ದುಃಖ, ಆತಂಕ ಅವರ ಮೊಗದಲ್ಲಿ ಕಾಣಲಿಲ್ಲ.
ಮನದೊಳಗೆ ದುಃಖ ತುಂಬಿಕೊಂಡಿದ್ದರೂ ತೋರ್ಪಡಿಸಿಕೊಳ್ಳಲು ಮುಂದಾಗಲಿಲ್ಲ.
ಇನ್ನೆಂದೂ ಮಗಳ ಮೊಗವನ್ನು ನೋಡುವ ಸೌಭಾಗ್ಯ ತನಗಿಲ್ಲವೆಂದು ಸಾಕಷ್ಟು ಹೊತ್ತು ಮಗಳನ್ನು ನೋಡುತ್ತಾ ಕುಳಿತು ಬಿಟ್ಟರು.
ರಾತ್ರಿ ಅಪ್ಪ, ಮಗಳು ಇಬ್ಬರಿಗೆ ಬೇಗ ನಿದ್ರೆ ಬರಲಿ ಎಂದು ದೇವರಲ್ಲಿ ಪ್ರಾರ್ಥಿಸಿ ಮಲಗಿಕೊಂಡ ಲೀಲಾವತಿ, ಸಾವಿನ ಕದ ತಟ್ಟುವ ಕುತೂಹಲದಲ್ಲಿದ್ದರು.
ದೇವರೇ, ಸಾಯಲು ಸಿದ್ಧವಾಗಿ ನಿಂತುಬಿಟ್ಟಿದ್ದೇನೆ.
ಈ ಬದುಕು ಸಾಕಾಗಿ ಹೋಗಿದೆ.
ನಿನ್ನಲ್ಲಿಗೆ ಬಂದು ಬಿಡುತ್ತೇನೆ.
ನನ್ನ ಮಗಳು ಇನ್ನೂ ಸಣ್ಣವಳು.
ಅವಳನ್ನ ಚೆನ್ನಾಗಿ ನೋಡಿಕೊಳ್ಳುವ ಜವಾಬ್ದಾರಿ ನಿನ್ನದು.
ಅವಳ ಆಸೆಯಂತೆ ಅಭಿಮನ್ಯುವಿನೊಂದಿಗೆ ಮದುವೆ ಆಗುವಂತೆ ಮಾಡಿಬಿಡು.
ಅದೊಂದೇ ನನ್ನ ಕಟ್ಟ ಕಡೆಯ ಬೇಡಿಕೆ.
ಸಾಯೋ ವ್ಯಕ್ತಿಯ ಆಸೆಯನ್ನು ಎಲ್ಲರೂ ಈಡೇರಿಸೋದಕ್ಕೆ ಮುಂದಾಗುತ್ತಾರೆ ಎಂಬ ನಂಬಿಕೆ ನನಗಿದೆ.
ನಾನು ಸಾಯುವ ಮನಸ್ಸು ಮಾಡಿದ್ದೇನೆ.
ದಯವಿಟ್ಟು ನನ್ನ ಈ ಒಂದು ಕೊನೆಯ ಆಸೆ ಈಡೇರಿಸಿಕೊಡು.
ನನ್ನ ಮಗಳು ಅಭಿಮನ್ಯುವಿನೊಂದಿಗೆ ಸುಂದರ ಬದುಕು ನಡೆಸಿದರೆ ಮಾತ್ರ ನನ್ನ ಆತ್ಮ ಸಂತೃಪ್ತಿಯಿಂದ ಇರಲು ಸಾಧ್ಯ ಎಂದು ಮನದಲ್ಲಿಯೇ ದೇವರನ್ನು ನೆನೆದುಕೊಂಡು ಪ್ರಾರ್ಥಿಸಿದರು.
ಪಕ್ಕದಲ್ಲಿಯೇ ಮಲಗಿದ್ದ ರಾಜಶೇಖರ್ ನಿದ್ರೆಗೆ ಜಾರಿರುವುದನ್ನು ಖಾತರಿ ಪಡಿಸಿಕೊಂಡು ಲೀಲಾವತಿ ಮೆಲ್ಲನೆ ಎದ್ದು ಮಗಳ ಬೆಡ್‌ರೂಂ ಕಡೆಗೆ ನಡೆದರು.
ಅಪ್ಪನ ಕೈಯಿಂದ ಪೆಟ್ಟು ತಿಂದರೂ ಅಕ್ಷರ ಸುಖನಿದ್ರೆಯಲ್ಲಿದ್ದಳು.
ಮಗಳ ಹಣೆಗೊಂದು ತಿಲಕವಿಟ್ಟು, ಸಿಹಿಮುತ್ತು ನೀಡಿದಾಗ ಲೀಲಾವತಿಯ ಕೈ ಕಾಲು ದುಃಖದಿಂದ ನಡುಗಲು ಪ್ರಾರಂಭಿಸಿತು.
ಮಗಳನ್ನು ಕಟ್ಟಕಡೆಯದಾಗಿ ಬಾಚಿತಬ್ಬಿಕೊಂಡು ಅತ್ತುಬಿಡಬೇಕೆಂದು ಅನ್ನಿಸಿತು.
ದುಃಖವನ್ನು ತಡೆದುಕೊಂಡು ತಾನು ಬರೆದಿದ್ದ ಪತ್ರವನ್ನು ಎದೆಯೊಳಗಿಂದ ತೆಗೆದು ಅಕ್ಷರ ಮಲಗಿದ್ದ ಮಂಚದ ತಲೆದಿಂಬಿನ ಪಕ್ಕದಲ್ಲಿ ಇಟ್ಟು ಕಟ್ಟ ಕಡೆಯದಾಗಿ ಮಗಳ ಮುಖವನ್ನು ನೋಡಿ ದುಃಖ ತಡೆದುಕೊಳ್ಳಲಾರದೆ ಕಣ್ಣೀರು ಸುರಿಸಿದರು.
ತನ್ನ ನಿಯಂತ್ರಣ ತಪ್ಪಿ ಬಾಯಿಯಿಂದ ಎಲ್ಲಾದರು ಅಳುವ ಶಬ್ದ ಹೊರ ಬಿದ್ದುಬಿಟ್ಟರೆ ಕಷ್ಟವೆಂದು ತಿಳಿದು ಬಾಯಿಯನ್ನು ಗಟ್ಟಿಯಾಗಿ ಅದುಮಿ ಹಿಡಿದುಕೊಂಡು ಸದ್ದಾಗದಂತೆ ಬಾಗಿಲೆಳೆದು ಮನೆಯ ಮುಂಭಾಗಕ್ಕೆ ಬಂದು ನಿಂತರು.
ರಾಜಶೇಖರ್‌ನ ಪತ್ನಿಯಾಗಿ ಮನೆಯೊಳಗೆ ಕಾಲಿಟ್ಟ ಕ್ಷಣದಿಂದ ನೋವು-ನಲಿವುಗಳನ್ನು ಅನುಭವಿಸಿದ ಮನೆಯ ಕಡೆಗೊಮ್ಮೆ ಕಟ್ಟಕಡೆಯದಾಗಿ ನೋಡಿದ ಲೀಲಾವತಿ ಇನ್ನು ಈ ಮನೆಯ ಋಣ ಮುಗಿಯಿತು.
ಅಂದುಕೊಂಡು ಮನೆಯ ಪಕ್ಕದ ಬಾವಿಯ ಕಡೆಗೆ ನಡಿಗೆ ಹಾಕಿದರು.
ಬಾವಿಯ ಕಟ್ಟೆ ಮೇಲೆ ಏರಿ ಕುಳಿತು ಎಲ್ಲವನ್ನೂ ಒಂದುಕ್ಷಣ ಮರೆತು ಕಣ್ಣು ಮುಚ್ಚಿ ಬಾವಿಗೆ ಧುಮುಕಿದರು.
ಬೆಳಗ್ಗೆ ಬೇಗನೇ ಎಚ್ಚರವಾದ ರಾಜಶೇಖರ್‌ಗೆ ಪತ್ನಿ ಪಕ್ಕದಲ್ಲಿ ಇಲ್ಲದೆ ಇದ್ದದನ್ನು ಗಮನಿಸಿ ಮನೆಯೊಳಗೆಲ್ಲ ಹುಡುಕಾಡಿದರು.
ಕರೆದರೂ, ಕೂಗಿಕೊಂಡರೂ ಲೀಲಾವತಿಯ ಸುಳಿವೇ ಇಲ್ಲ.
ಹೊರಗೆ ಎಲ್ಲಾದರು ಹೋಗಿರಬಹುದೆಂದು ಸುತ್ತಮುತ್ತಲೆಲ್ಲ ಹುಡುಕಾಡಿದರೂ ಪತ್ತೆ ಇಲ್ಲ.
ಮನೆಯ ಆವರಣದಲ್ಲಿ ನಿಂತು ಜೋರಾಗಿ ಕೂಗಿ ಕೂಗಿ ಕರೆದರು.
ಕರೆಗೆ ಉತ್ತರ ಬರಲಿಲ್ಲ.
ಅಪ್ಪ ಮನೆಯ ಹೊರಗೆ ನಿಂತು ಅಮ್ಮನನ್ನು ಕೂಗಿ ಕರೆಯುತ್ತಿರುವುದನ್ನು ಕೇಳಿ ಎಚ್ಚರಗೊಂಡ ಅಕ್ಷರ ಕಣ್ಣೊರೆಸಿಕೊಂಡು ಮನೆಯ ಹೊರಗೆ ಬಂದು ನೋಡಿದಳು.
ಅಪ್ಪನೊಂದಿಗೆ ಅಕ್ಷರ ಕೂಡ ಅಮ್ಮನ ಹುಡುಕಾಟದಲ್ಲಿ ತೊಡಗಿದಳು.
ಸಂಪೂರ್ಣ ಬೆಳಕು ಹರಿದರೂ ಲೀಲಾವತಿ ಪತ್ತೆಯಾಗದೆ ಇದ್ದಾಗ ರಾಜಶೇಖರ್ ಮೊಗದಲ್ಲಿ ಸಣ್ಣ ಆತಂಕ ಕವಿದು ಕೊಂಡಿತು.
ಎಲ್ಲಾದ್ರು ಆತ್ಮಹತ್ಯೆ ಮಾಡ್ಕೊಂಬಿಟ್ಳೋ ಏನೋ?
ಅಥವಾ ಮನೆ ಬಿಟ್ಟು ಹೋರಟು ಹೋದ್ಲಾ?
ಎಂದು ಮನದೊಳಗೆ ಪ್ರಶ್ನೆ ಎದ್ದಾಗ ಛೇ, ಅಂಥಹ ಕೆಲಸ ನನ್ನಾಕೆ ಮಾಡೋದಿಲ್ಲ ತನಗೆ ತಾನೇ ಸಮಾಧಾನ ಹೇಳಿಕೊಂಡರು.
ಸೂರ್ಯ ನೆತ್ತಿಯ ಮೇಲೆ ಬಂದು ನಿಂತರೂ ಲೀಲಾವತಿ ಸುಳಿವಿಲ್ಲ.
ರಾಜಶೇಖರ್ ಆತಂಕ ಮತ್ತಷ್ಟು ಹೆಚ್ಚಾಯಿತು.
ಸಂಶಯಗೊಂಡ ರಾಜಶೇಖರ್ ನಿಧಾನವಾಗಿ ಬಾವಿಯ ಕಡೆಗೆ ನಡೆದರು.
ಬಾವಿಯ ಬಳಿ ಒಡೆದ ಬಳೆಯ ಚೂರೊಂದು ಕಾಣಿಸಿತು.
ಇದು ಲೀಲಾವತಿಯದ್ದೇ ಬಳಿ ಎಂದು ಖಚಿತಗೊಂಡೊಡನೆ ಕುಸಿದು ಬಿದ್ದರು.
ರಾಜಶೇಖರ್ ಕುಸಿದು ಬಿದ್ದಿರುವುದನ್ನು ಕಂಡು ಆತಂಕಗೊಂಡ ಅಕ್ಷರ ಮನೆಯ ಒಳಗೆ ಓಡಿ ಹೋಗಿ ಒಂದು ಚೆಂಬಿನಲ್ಲಿ ನೀರು ತುಂಬಿಸಿಕೊಂಡು ಓಡಿ ಬಂದು ಕುಸಿದು ಬಿದ್ದಿದ್ದ ರಾಜಶೇಖರ್ ಮುಖಕ್ಕೆ ನೀರು ಚಿಮುಕಿಸಿ ಮೇಲೆಬ್ಬಿಸಿದಳು.
ಪ್ರಜ್ಞೆ ಕಳೆದುಕೊಂಡು ಬಿದ್ದಿದ್ದ ರಾಜಶೇಖರ್‌ಗೆ ಮಗಳ ಆರೈಕೆಯಿಂದ ಎಚ್ಚರಗೊಂಡಾಗ ದುಃಖದ ಕಟ್ಟೆಯೊಡೆದು ಪಕ್ಕದಲ್ಲಿಯೇ ಇದ್ದ ಮಗಳನ್ನು ಬಿಗಿದಪ್ಪಿಕೊಂಡು ಕಣ್ಣೀರಧಾರೆ ಸುರಿಸಿದರು.
ಅಕ್ಷರ, ಅಮ್ಮ ನಮ್ಮನ್ನ ಬಿಟ್ಟು ಹೊರಟೋದ್ಲು… ಅಂದ ರಾಜಶೇಖರ್ ಗೊಳೋ ಎಂದು ಅಳಲು ಪ್ರಾರಂಭಿಸಿದರು.
ಅಪ್ಪನ ಮಾತುಕೇಳಿ ಅಕ್ಷರಳಿಗೆ ಮಾತೇ ಹೊರಡದೆ ಕಲ್ಲಾಗಿ ಹೋದಳು.
ಸ್ವಲ್ಪ ಹೊತ್ತು ಕಳೆದ ನಂತರ ತನ್ನನ್ನು ತಾನೇ ಸಮಾಧಾನ ಪಡಿಸಿಕೊಂಡ ರಾಜಶೇಖರ್ ಮಂಕಾಗಿ ಹೋಗಿದ್ದ ಮಗಳನ್ನು ಹೊತ್ತೊಯ್ದು ಮನೆಯಲ್ಲಿ ಮಲಗಿಸಿ ನೀರು ಚಿಮುಕಿಸಿ ಎಬ್ಬಿಸಿದರು.
ಏನ್ ಮಾಡೋದಕ್ಕೆ ಸಾಧ್ಯ ಹೇಳು? ಹೊರಟೋದ್ಲು. 
ನಾನೇನು ತಪ್ಪು ಮಾಡಿದೆ, ನಾನೇನು ಅವಳಿಗೆ ಕಷ್ಟಕೊಟ್ಟೆ ಅಂತ ಇಂಥ ನಿರ್ಧಾರ ಕೈಗೊಂಡಳು.
ಏನೇ ನೋವುಗಳಿದ್ದರೂ ನಾನು ಬಗೆಹರಿಸುತ್ತಿದೆ.
ಒಂದು ಮಾತು ಕೂಡ ಹೇಳದೆ ಹೊರಟು ಹೋಗಿಬಿಟ್ಟಳು.
ಮಗಳ ಎದುರು ಗೋಳಾಡಿದರು.
ಅಕ್ಷರ ಹಾಸಿಗೆಯಿಂದ ಮೇಲೆದ್ದು ಅಳುತ್ತಾ ಕೂತಳು.
ಮಗಳನ್ನು ಸಮಾಧಾನ ಪಡಿಸಿದ ರಾಜಶೇಖರ್, ಬಾವಿಯಲ್ಲಿ ಶವವಾಗಿ ಬಿದ್ದಿರುವ ಪತ್ನಿಯ ಮೃತದೇಹ ಹೊರ ತೆಗೆಯಲು ಕೆಲಸದವರನ್ನು ಕರೆ ತರಲು ಮನೆಯಿಂದ ಹೊರ ನಡೆದರು.
ಅಮ್ಮ ಏಕಾಗಿ ಇಂತಹ ನಿರ್ಧಾರ ಕೈಗೊಂಡರು ಎಂದು ಅಕ್ಷರ ಚಿಂತೆಯಲ್ಲಿ ಮುಳುಗಿ ಅಳುತ್ತಾ, ಹಾಸಿಗೆಗೆ ಹೊರಳಿಕೊಂಡಾಗ ಮಡಚಿಟ್ಟ ಬಿಳಿಹಾಳೆಯೊಂದು ಕಾಣಿಸಿತು.
ಆಶ್ಚರ್ಯದಿಂದ ಆತುರ ಆತುರವಾಗಿ ಪತ್ರವನ್ನು ಬಿಚ್ಚಿ ಓದಲು ಪ್ರಾರಂಭಿಸಿದಳು.
ಪ್ರೀತಿಯ ನನ್ನ ಮುದ್ದಿನ ಮಗು ಅಕ್ಷರ;
 ಇದು ನಿನ್ನ ಅಮ್ಮ ನಿನ್ನೊಂದಿಗೆ ಆಡುತ್ತಿರುವ ಕಟ್ಟಕಡೆಯ ಮಾತು.
ಇನ್ನೆಂದಿಗೂ ನಿನ್ನ ಅಮ್ಮ ನಿನ್ನೊಂದಿಗೆ ಮಾತಾಡೋದಕ್ಕೆ, ನಿನ್ನ ಮುದ್ದಾಡೋದಕ್ಕೆ ಬರುವುದಿಲ್ಲ.
ತುಂಬಾ ದೂರ ಹೊರಟು ಹೋಗಲು ನಿರ್ಧಾರ ಮಾಡಿದ್ದೇನೆ ಅಕ್ಷರ, ಯಾರ ಕೈಗೂ ನಿಲುಕದಷ್ಟು ದೂರಕ್ಕೆ.
ಎಲ್ಲರೂ ಮುಂದಿನ ಜೀವನ ಎದುರು ನೋಡುತ್ತಾ ಬದುಕು ಸಾಗಿಸುತ್ತಾರೆ.
ಆದರೆ, ನಾನು ಮಾತ್ರ ಕಳೆದು ಹೋದ ಸುಂದರ ಬದುಕು ಇನ್ನೆಂದೂ ಮರಳಿ ಬರಲಾರದೆಂಬ ನಂಬಿಕೆಯೊಂದಿಗೆ ಜೀವನವನ್ನು ಕೊನೆಗಾಣಿಸಿ ಹೊರಡುವ ನಿರ್ಧಾರ ಕೈಗೊಂಡಾಗಿದೆ.
ನಿನಗೊಬ್ಬಳಿಗೋಸ್ಕರ ಬದುಕಬೇಕೆಂದು ಅಂದುಕೊಂಡಿದ್ದೆ.
ಆದರೆ, ನಿನಗೆ ಒದಗಿರುವ ಕಷ್ಟ ನನ್ನಿಂದ ನೋಡೋದಕ್ಕೆ ಸಾಧ್ಯವಾಗುತ್ತಿಲ್ಲ.
ನಾನು ಹೊರಟು ಹೋದ ನಂತರ ನೀನು ಕಣ್ಣೀರು ಸುರಿಸಿ ದುಃಖದ ಮಡುವಿನಲ್ಲಿ ಮುಳುಗಿ ಹೋಗುತ್ತಿಯ ಎಂಬ ಭಯ ನನಗೆ ಕಾಡುತ್ತಿದೆ.
ನನಗೆ ಸಾವಿನ ಭಯ ಕಾಡುತ್ತಿಲ್ಲ ಅಕ್ಷರ.
 ನಿನ್ನ ಮುಂದಿನ ಬದುಕಿನ ಬಗ್ಗೆ ಯೋಚನೆ ಮಾಡಿದಾಗ ಭಯ ಕಾಡುತ್ತಿದೆ.
ಅಮ್ಮ ಸತ್ತು ಹೋದಳು ಅಂತ ಚಿಂತೆಯಲ್ಲಿ ಮುಳುಗಬೇಡ.
ಏನೇ ಕಷ್ಟ ಎದುರಾದರೂ ನೀನು ಅಭಿಮನ್ಯುವನ್ನು ಕೈ ಬಿಡಬೇಡ.
ಅವನು ನಿನಗೊಂದು ಸುಂದರವಾದ ಬದುಕು ಕಟ್ಟಿಕೊಡಲು ತುದಿಗಾಲಲ್ಲಿ ನಿಂತಿದ್ದಾನೆ.
ನಾನು ಸತ್ತುಹೋದ ದುಃಖದಲ್ಲಿ ಅಭಿಮನ್ಯುವನ್ನು ಮದುವೆಯಾಗೋದಕ್ಕೆ ಮಾತ್ರ ಮರೆಯಬೇಡ.
ನನ್ನ ಅಂತ್ಯಸಂಸ್ಕಾರ ಆದ ಮರುದಿನವೇ ನೀನು ಅಭಿಮನ್ಯುವಿನ ಬಳಿ ಹೊರಟು ಹೋಗು.
ಅಪ್ಪ ನಿನಗೆಂದೂ ಸುಂದರವಾದ ಬದುಕು ಕಟ್ಟಿಕೊಡುವುದಿಲ್ಲ.
ಅವರಿಗೆ ಏನಿದ್ದರೂ ಆಸ್ತಿ, ಅಂತಸ್ತು ಮಾತ್ರ ಮುಖ್ಯ.
ಅವರ ಆಸೆ ಈಡೇರಿಸುವುದಕ್ಕೆ ಹೋಗಿ ನಿನ್ನ ಬದುಕನ್ನು ನೀನೇ ಕೈಯಾರೆ ಹಾಳು ಮಾಡಿಕೊಳ್ಳಬೇಡ.
ನೀನು ಅಭಿಮನ್ಯುವನ್ನು ಮದುವೆಯಾದರೆ ಮಾತ್ರ ನನ್ನ ಆತ್ಮಕ್ಕೆ ಶಾಂತಿ ಸಿಗಲು ಸಾಧ್ಯ.
ನೀನು ಈ ನಿನ್ನ ಅಮ್ಮನ ಮಾತನ್ನು ನೆರವೇರಿಸಿಕೊಡುತ್ತೀಯ ಎಂಬ ನಂಬಿಕೆ ನನಗಿದೆ.
ನನಗಿನ್ನು ಇಲ್ಲಿ ಹೆಚ್ಚು ಹೊತ್ತು ಇರಲು ಆಸಕ್ತಿ ಇಲ್ಲ.
ಇನ್ನೊಂದು ಜನ್ಮವೇನಾದರು ದೇವರು ಕೊಟ್ಟರೆ ಮತ್ತೆ ನಿನ್ನ ಅಮ್ಮನಾಗಿ ಬರುತ್ತೇನೆ.
ಇಂತಿ ನಿನ್ನ ಪ್ರೀತಿಯ ಅಮ್ಮ ಲೀಲಾವತಿ.
ಪತ್ರವನ್ನು ಓದಿ ಮುಗಿಸಿದ ಅಕ್ಷರ ಕಣ್ಣೀರಿನ ಕಡಲಾದಳು.
ನಮ್ಮಿಬ್ಬರ ಪ್ರೀತಿ ಚಿನ್ನದಂತಹ ಅಮ್ಮನನ್ನು ಬಲಿ ತೆಗೆದುಕೊಂಡು ಇಡ್ತಲ್ಲಾ!?
ನಾನೇನು ಪಾಪ ಮಾಡಿದೆ ಅಂತ ದೇವರು ಪದೇ ಪದೆ ನನ್ಗೆ ಇಂತಹ ಕಷ್ಟ ಕೊಡುತ್ತಾ ಇದ್ದಾನೆ.
ದೇವರಿಗೆ ಒಂದು ಚೂರು ಕೂಡ ಕರುಣೆ ಬೇಡವಾ?
ಅಮ್ಮನನ್ನು ಕಳೆದುಕೊಂಡು ಈ ಭೂಮಿ ಮೇಲೆ ಇರಕೂಡದು.
ನಾನೂ ಕೂಡ ಅಮ್ಮನ ಹಾದಿ ತುಳಿಯಬೇಕು ಅಂದುಕೊಂಡಳಾದರೂ ಅಮ್ಮ ಪತ್ರದಲ್ಲಿ ಬರೆದ ಪ್ರತಿಯೊಂದು ಅಕ್ಷರವೂ ಕೂಡ ಮತ್ತೆ ನೆನಪಿಗೆ ಬಂದು ಇಲ್ಲ, ನಾನು ಬದುಕಬೇಕು.
ಅಮ್ಮನ ಆಸೆ ಈಡೇರಿಸುವುದಕ್ಕೋಸ್ಕರ.
ಅಪ್ಪನ ಹಣದ ಅಹಂಕಾರ ಇಳಿಸುವುದಕೋಸ್ಕರ ಎಂದು ನಿರ್ಧರಿಸಿ ಕಣ್ಣೊರೆಸಿಕೊಂಡಳು.
ಅಪ್ಪನ ಕಿರುಕುಳದಿಂದಲೇ ಅಮ್ಮ ಇಂತಹ ನಿರ್ಧಾರ ಕೈಗೊಂಡಿದ್ದು.
ನಾನಿಲ್ಲದಾಗ ಅಮ್ಮನಿಗೆ ಅಪ್ಪ ಎಷ್ಟೊಂದು ಕಿರುಕುಳ ಕೊಟ್ಟಿದ್ದಾರೋ ಏನೋ?
ಕಿರುಕುಳ ಕೊಡದೆ ಇದ್ದಿದ್ದರೆ ಅಮ್ಮ ಇಂತಹ ತೀರ್ಮಾನ ಕೈಗೊಳ್ಳುತ್ತಿರಲಿಲ್ಲ.
ಅಮ್ಮನ ಕೊನೆಯ ಆಸೆಯಂತೆ ನಾನು ಆದಷ್ಟು ಬೇಗ ಅಭಿಮನ್ಯುವಿನ ಬಳಿ ಸೇರಿಕೊಳ್ಳಬೇಕು ಎಂದು ನಿರ್ಧರಿಸಿದಳು.
ಬಾವಿಯಿಂದ ಮೃತದೇಹ ಮೇಲೆತ್ತಲು ಕೆಲಸದವರನ್ನು ಕರೆತರಲು ಹೋಗಿದ್ದ ರಾಜಶೇಖರ್, ಏನೋ ನೆನಪಿಗೆ ತಂದುಕೊಂಡು ಮತ್ತೆ ಮನೆಯ ಕಡೆಗೆ ತರಾತುರಿಯಲ್ಲಿ ಓಡಿ ಬಂದರು.
ಮನೆಯಿಂದ ಖಾಲಿ ಬಿಂದಿಗೆಯೊಂದನ್ನು ಎತ್ತಿಕೊಂಡು ಬಾವಿಯ ಕಡೆಗೆ ನಡೆದರು.
ಬಿಂದಿಗೆಯನ್ನು ಬಾವಿಯ ಹಗ್ಗಕ್ಕೆ ಬಿಗಿದು ಬಾವಿಗೆ ಇಳಿಬಿಟ್ಟರು.
ಲೀಲಾವತಿ ಆತ್ಮಹತ್ಯೆ ಮಾಡಿಕೊಂಡಿದ್ದಾಳೆ ಎಂಬ ಸುದ್ದಿ ಊರಿಗೆ ಹರಡಿದರೆ ತನ್ನ ಮಾನ, ಮರ್ಯಾದೆಯೊಂದಿಗೆ ಕುಟುಂಬದ ಗೌರವವೂ ಕೂಡ ಮಣ್ಣು ಪಾಲಾಗುತ್ತದೆ ಎಂಬ ಭಯದಲ್ಲಿ ರಾಜಶೇಖರ್, ಬಿಂದಿಗೆಯನ್ನು ಹಗ್ಗಕ್ಕೆ ಬಿಗಿದು ಬಾವಿಗೆ ಇಳಿಬಿಟ್ಟರು.
ನೀರು ಸೇದುವಾಗ ಬಾವಿಯೊಳಗೆ ಬಿದ್ದು ಮೃತಪಟ್ಟರು.
ಎಂದು ಊರಿಗೆ ಸುದ್ದಿ ಹಬ್ಬಿಸಲು ತೀರ್ಮಾನಿಸಿದರು.
ಲೀಲಾವತಿ ಆತ್ಮಹತ್ಯೆ ಮಾಡಿಕೊಂಡಿರುವ ವಿಚಾರ ತನಗೆ ಬಿಟ್ಟರೆ ಮಗಳಿಗೆ ಮಾತ್ರ ತಿಳಿದಿರೋದು.
ಈ ವಿಚಾರ ನಮ್ಮಿಬ್ಬರ ಹೊರತಾಗಿ ಹೊರ ಪ್ರಪಂಚಕ್ಕೆ ತಿಳಿಯಕೂಡದೆಂದು ತೀರ್ಮಾನಿಸಿದ ರಾಜಶೇಖರ್ ಮನೆಯೊಳಗೆ ಧಾವಿಸಿ ಮಗಳ ಬಳಿ ಬಂದು ಕುಳಿತುಕೊಂಡರು.
ಅಕ್ಷರ, ಅಮ್ಮ ಆತ್ಮಹತ್ಯೆ ಮಾಡಿಕೊಂಡಿದ್ದಾಳೆ ಅಂತ ಯಾರಿಗೂ ಹೇಳೋದಕ್ಕೆ ಹೋಗ್ಬೇಡ.
ಅಮ್ಮ ಆತ್ಮಹತ್ಯೆ ಮಾಡಿಕೊಂಡಿರುವ ಸುದ್ದಿ ಎಲ್ಲರಿಗೆ ಗೊತ್ತಾದ್ರೆ ನಿನ್ನಮ್ಮನ ಬಗ್ಗೆ ಜನರು ಇಲ್ಲಸಲ್ಲದ ಕಥೆ ಕಟ್ಟಿಬಿಡ್ತಾರೆ.
ಅಲ್ಲದೆ ನಮ್ಮ ಮಾನ, ಮರ್ಯಾದೆ ಕೂಡ ಬೀದಿ ಪಾಲು ಮಾಡಿಬಿಡುತ್ತಾರೆ.
ಅಪ್ಪಿತಪ್ಪಿಯೂ ಕೂಡ ನೀನು ಈ ಸತ್ಯದ ವಿಚಾರ ಯಾರಿಗೂ ಹೇಳೋದಕ್ಕೆ ಹೋಗ್ಬೇಡ.
ರಾಜಶೇಖರ್ ಮಗಳಿಗೆ ವಿಷಯ ಮನದಟ್ಟುಮಾಡಿಕೊಟ್ಟು ಆಕೆಯಿಂದ ‘ಆತ್ಮಹತ್ಯೆ ವಿಚಾರ ಯಾರಿಗೂ ತಿಳಿಸೋದಿಲ್ಲ ಎಂದು ಭಾಷೆ ಪಡೆದು ಮೃತದೇಹವನ್ನು ಬಾವಿಯಿಂದ ಮೇಲೆತ್ತಲು ಕೆಲಸದವರನ್ನು ಕರೆತರಲು ಹೊರ ನಡೆದರು.
ಕೆಲಸದವರು ಬಾವಿಯೊಳಗೆ ಹೆಣವಾಗಿ ಮಲಗಿದ್ದ ಲೀಲಾವತಿಯ ಮೃತದೇಹ ಮೇಲೆತ್ತಿದರು.
ಕೆಲವು ಗಂಟೆಗಳು ಕಳೆಯುವುದರೊಳಗೆ ಸುದ್ದಿ ಎಲ್ಲಾ ಕಡೆ ಹಬ್ಬಿತು.
ವಿಷಯ ತಿಳಿದು ಸ್ಥಳಕ್ಕೆ ಆಗಮಿಸಿದ ಪೊಲೀಸರು ರಾಜಶೇಖರ್‌ನಿಂದ ಹೇಳಿಕೆ ಪಡೆದುಕೊಂಡು ಕೈ ಬೆಚ್ಚಗೆ ಮಾಡಿಕೊಂಡು ತೆರಳಿದರು.
ಅಂತ್ಯಸಂಸ್ಕಾರ ಮುಗಿಸಿ ಮನೆಯೊಳಗೆ ಕಾಲಿಟ್ಟ ರಾಜಶೇಖರ್‌ಗೆ ಮನೆಯೇ ಒಂದು ಸ್ಮಶಾನದಂತೆ ಗೋಚರಿಸಿತು.
ಮನೆಯ ಸಂತೋಷದ ಕೇಂದ್ರಬಿಂದುವಾಗಿದ್ದ ಲೀಲಾವತಿ ಇನ್ನಿಲ್ಲ ಎಂಬ ಒಂದು ಮಾತನ್ನು ಅರಗಿಸಿಕೊಳ್ಳಲು ಸಾಧ್ಯವಾಗದೆ ದುಃಖದ ಮಡುವಿನಲ್ಲಿ ಮುಳುಗಿದರು.
ಮನೆಯ ಪ್ರತಿಯೊಂದು ಮೂಲೆ ಮೂಲೆಗಳಲ್ಲೂ ಆಕೆಯ ನೆನಪುಗಳು ಇದ್ದವು.
ಆಕೆಯ ಬಟ್ಟೆಬರೆಗಳನ್ನು ಮನೆಯ ಕೆಲಸದವರಿಗೆ ದಾನ ನೀಡಿದರು.
ಮದುವೆಯಲ್ಲಿ ಲೀಲಾವತಿ  ಉಟ್ಟುಕೊಂಡಿದ್ದ ಸೀರೆಯೊಂದನ್ನು ಬಿಟ್ಟು.
ಮದುವೆಯ ಸೀರೆಯನ್ನು ಸಾಕಷ್ಟು ವರ್ಷಗಳಿಂದ ತುಂಬಾ ಜೋಪಾನವಾಗಿ ಕಾಪಾಡಿಕೊಂಡು ಬಂದಿದ್ದಳು.
ಆದರಿಂದು ಆಕೆಯೇ ಕಣ್ಣಮುಂದೆ ಇಲ್ಲ.
ಮನೆಯಲ್ಲಿ ಸಾವು ಸಂಭವಿಸಿದ್ದರಿಂದ ಅಕ್ಷರಳ ಮದುವೆ ಕೂಡ ಮುಂದೂಡಲ್ಪಟ್ಟಿತು.
ಸ್ಥಳೀಯ ಪತ್ರಿಕೆಗಳಿಗೆ ಜಾಹೀರಾತು ನೀಡಿ ಮದುವೆ ಮುಂದೂಡಿರುವ ವಿಷಯವನ್ನು ಎಲ್ಲರಿಗೂ ತಿಳಿಸಲಾಯಿತು.
ಅಷ್ಟಕ್ಕೂ ಮದುವೆ ಮುಂದೂಡಿರುವ ವಿಷಯ ಪತ್ರಿಕಾ ಜಾಹೀರಾತು ಮೂಲಕ ತಿಳಿಸುವ ಅವಶ್ಯಕತೆ ಇರಲಿಲ್ಲ.
ಇಡೀ ಜಿಲ್ಲೆಯಾದ್ಯಂತ ಜನರ ಬಾಯಿಂದ ಬಾಯಿಗೆ ಸುದ್ದಿ ಹರಡಿಯಾಗಿತ್ತು.
ಆದರೂ ಸಾವಿನ ಸುದ್ದಿ ತಿಳಿಯದೆ ಇರುವವರು ನಿಗದಿಪಡಿಸಿದ ದಿನದಂದು ಮದುವೆ ಛತ್ರಕ್ಕೆ ಬಂದುಬಿಟ್ಟರೆ ಕಷ್ಟ ಎಂದು ತಿಳಿದು ಜಾಹೀರಾತು ನೀಡಿದರು.
ದಿನಗಳು ಉರುಳಲು ಪ್ರಾರಂಭಿಸಿತು.
ಲೀಲಾವತಿ ಆತ್ಮಹತ್ಯೆ ಮಾಡಿಕೊಂಡು ಸರಿಸುಮಾರು ಮೂರು ತಿಂಗಳು ಸರಿಯಿತು.
ಮನೆಯಲ್ಲಿ ಯಾರಾದರು ಮೃತಪಟ್ಟರೆ ಮನೆಯಲ್ಲಿ ವಯಸ್ಸಿಗೆ ಬಂದವರಿಗೆ ಒಂದು ವರ್ಷದೊಳಗೆ ಮದುವೆ ಮಾಡಿ ಮುಗಿಸಬೇಕು.
ಇಲ್ಲವಾದರೆ ಮೂರು ವರ್ಷಗಳ ಕಾಲ ಮನೆಯಲ್ಲಿ ಮದುವೆಯಂತಹ ಯಾವುದೇ ಶುಭ ಕಾರ್ಯ ನಡೆಸುವಂತಿಲ್ಲ ಎಂದು ಹಿರಿಯರು ರಾಜಶೇಖರ್‌ಗೆ ಸಂಪ್ರದಾಯ ನೆನಪಿಸಿಕೊಟ್ಟು ಎಚ್ಚರಿಸಿ ಮಗಳ ಮದುವೆಯನ್ನು ವರ್ಷಾಂತ್ಯದೊಳಗೆ ಮುಗಿಸಿ ಬಿಡುವ ಒತ್ತಡ ಹೇರಿದರು.
ಹಿರಿಯರು ಹೇಳಿದಂತೆ ಆದಷ್ಟು ಬೇಗ ಮಗಳ ಮದುವೆ ಮಾಡಿ ಮುಗಿಸಿ ಬಿಡಬೇಕೆಂದು ನಿರ್ಧರಿಸಿದ ರಾಜಶೇಖರ್ ಮತ್ತೆ ಮಗಳ ಮದುವೆಯ ಓಡಾಟದಲ್ಲಿ ನಿರತರಾದರು.
ಒಂದಷ್ಟು ಬಿಡುವು ಸಿಕ್ಕಾಗ ಲೀಲಾವತಿಯ ಆತ್ಮಹತ್ಯೆಗೆ ಕಾರಣವಾದರೂ ಏನು?
ಎಂದು ಚಿಂತಿಸುತ್ತಾ ಕುಳಿತುಬಿಡುತ್ತಿದ್ದರು.
ಆತ್ಮಹತ್ಯೆ ಮಾಡಿಕೊಳ್ಳುವುದಕ್ಕೂ ಮುಂಚೆ ಒಂದು ಪತ್ರ ಕೂಡ ಬರೆದಿಟ್ಟಿಲ್ಲ.
ಆತ್ಮಹತ್ಯೆ ಮಾಡಿಕೊಳ್ಳುವಂತಹ ದೊಡ್ಡ ಸಮಸ್ಯೆಯೇನು ಮನೆಯಲ್ಲಿ ಇರಲಿಲ್ಲ.
ಮಗಳ ವಿಷಯದಲ್ಲಿ ನೊಂದುಕೊಂಡು ಆತ್ಮಹತ್ಯೆ ಮಾಡಿಕೊಂಡಿರಬಹುದೋ ಏನೋ?
ಬಹುಶಃ ಇದ್ದರೂ ಇರಬಹುದು ಅಂದುಕೊಂಡರು.
ಅವರಿಬ್ಬರ ಪ್ರೀತಿಯೇ ತನ್ನ ಪತ್ನಿಯ ಸಾವಿಗೆ ಕಾರಣ.
ತನ್ನ ಜೀವ ಹೋದರೂ ಸರಿಯೇ ಅವರಿಬ್ಬರನ್ನ ಒಂದುಗೂಡಲು ಬಿಡೋದಿಲ್ಲ ಎಂದು ಶಪಥ ಕೈಗೊಂಡರು.
ದಿನಗಳು ಉರುಳಿದಂತೆ ಅಕ್ಷರಳಲ್ಲಿ ಅಮ್ಮನ ಅಗಲಿಕೆಯ ನೋವು ಮೆಲ್ಲನೆ ಮರೆಯಾಗ ತೊಡಗಿತು.
ಅಮ್ಮನ ಕೊನೆಯ ಆಸೆ ಈಡೇರಿಸಬೇಕು ಎಂದು ನಿರ್ಧರಿಸಿ ಮತ್ತೆ ಅಭಿಮನ್ಯುವನ್ನು ಆಗಿಂದಾಗೆ ಭೇಟಿಯಾಗೋದಕ್ಕೆ ಪ್ರಾರಂಭ ಮಾಡಿದಳು.
ಅಪ್ಪ, ಹೊಡೆದರೂ, ಬಡಿದರೂ, ಕೊಂದರೂ ಸರಿಯೇ ತಾನು ಅಭಿಮನ್ಯುವನ್ನು ಭೇಟಿ ಮಾಡುವ ಕಾಯಕ್ರಮ ಮಾತ್ರ ನಿಲ್ಲಿಸೋದಿಲ್ಲ.
ಅಭಿಮನ್ಯುವನ್ನು ವಿವಾಹವಾಗುವ ವಿಚಾರದಲ್ಲಿ ಕೈಗೊಂಡ ತೀರ್ಮಾನದಿಂದ ಹಿಂದೆ ಸರಿಯುವುದಿಲ್ಲ ಎಂದು ಪ್ರತಿಜ್ಞೆ ಕೈಗೊಂಡಳು.
ಮಗಳು ತಾನು ಮನೆಯಲ್ಲಿ ಇಲ್ಲದ ಸಮಯ ನೋಡಿ ಮನೆಯಿಂದ ಹೊರ ಬಿದ್ದು ಅಭಿಮನ್ಯುವನ್ನು ಕದ್ದುಮುಚ್ಚಿ ಭೇಟಿ ಮಾಡುತ್ತಿರುವ ವಿಚಾರ ರಾಜಶೇಖರ್ ಕಿವಿಗೆ ಬಿದ್ದು ಕೆರಳಿದರು.
ರಾಜಶೇಖರ್‌ಗೆ ಅದೊಂದು ವಿಚಾರ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಾಗಲಿಲ್ಲ.
ಅದೊಂದು ದಿನ ಮಗಳನ್ನು ಕರೆದು ಅಮ್ಮ ಸತ್ತ ನಂತರ ಕೂಡ ನಿನ್ನ ಬುದ್ಧಿ ಬದಲಾಗ್ಲಿಲ್ವ್ವ?
ನಿನ್ನ ಆಟ ನೋಡಿ ಸಹಿಸಿಕೊಳ್ಳೋದಕ್ಕೆ ಸಾಧ್ಯವಾಗದೆ ಅಮ್ಮ ಆತ್ಮಹತ್ಯೆ ಮಾಡಿಕೊಂಡಳು.
ಇನ್ನಾದರೂ ಅಮ್ಮನ ಆಸೆಯಂತೆ ನಿಖಿಲ್‌ನೊಂದಿಗೆ ಮದ್ವೆಯಾಗೋದಕ್ಕೆ ನೋಡು.
ಅಮ್ಮನ ಆತ್ಮಕ್ಕೆ ಶಾಂತಿ ಸಿಗಬಹುದು.
ಅಪ್ಪನ ಮಾತು ಕೇಳಿ ಆಕೆಗೆ ಕೋಪ ಉಕ್ಕಿ ಬಂತು.
ಇಷ್ಟು ದಿನ ಸಹಿಸಿಕೊಂಡದ್ದು ಸಾಕು.
ನನ್ನ ಕೊಂದರೂ ಸರಿಯೇ ಎಲ್ಲವನ್ನೂ ಬಿಡಿಸಿ ಹೇಳಲೇ ಬೇಕೆಂದು ನಿರ್ಧರಿಸಿದ ಆಕೆ ಅಪ್ಪನ ವಿರುದ್ಧ ಹರಿಹಾಯ್ದಳು.
“ಅಮ್ಮ ಸತ್ತಿದ್ದು ನನ್ನಿಂದಲ್ಲ.
ನಿಮ್ಮಿಂದ” ಜೋರಾಗಿ ಅರಚಿಕೊಂಡಳು.
ಮಗಳ ಮಾತು ಕೇಳಿಬೆಚ್ಚಿ ಬಿದ್ದ ರಾಜಶೇಖರ್ ಅವಳು ಸಾಯೋದಕ್ಕೆ ನಾನು ಮಾಡಿದ ತಪ್ಪಾದ್ರು ಏನು?
ಕುತೂಹಲ ದಿಂದ ಕೇಳಿದರು.
ನಿಮ್ಮನ್ನ ಅಪ್ಪ ಅಂತ ಕರೆಯೋದಕ್ಕೆ ನನ್ಗೆ ನಾಚಿಕೆ ಆಗ್ತ ಇದೆ.
ಅಪ್ಪ ಅಂತ ಕರೆದರೆ ನೀವು ಮಾಡಿದ ಕರ್ಮಗಳ ಫಲ ನನ್ನ ಸುತ್ತಿಕೊಳ್ತದೆ.
ನಿಮ್ಮ ಪಾಲಿಗೆ ಇನ್ನು ಮಗಳು ಸತ್ತು ಹೋದಳು ಅಂತ ತಿಳ್ಕೋಳ್ಳಿ.
ನೀವು ನನ್ಗೆ ಕೊಡ್ತಾ ಇದ್ದ ಕಷ್ಟ ನೋಡ್ಕೊಂದು ಇರೋದಕ್ಕೆ ಆಗದೆ ಅಮ್ಮ ಆತ್ಮಹತ್ಯೆ ಮಾಡಿಕೊಂಡರು.
ಅಭಿಮನ್ಯುವಿನೊಂದಿಗೆ ನಾನು ಮದ್ವೆಯಾಗೋದೇ ಅಮ್ಮನ ಆಸೆಯಾಗಿತ್ತು.
ಆದರೆ, ಆ ಆಸೆಯನ್ನ ಈಡೇರಿಸುವುದಕ್ಕ್ಕೆ ನೀವು ಅವಕಾಶ ಕೊಡ್ಲಿಲ್ಲ.
ಅಮ್ಮ ಅದಕ್ಕೆ ನೊಂದುಕೊಂಡು ಆತ್ಮಹತ್ಯೆ ಮಾಡಿಕೊಂಡರು ಎಂದು ಲೀಲಾವತಿ ಸಾಯುವ ಮುನ್ನ ಬರೆದಿಟ್ಟ ಪತ್ರವನ್ನು ತೋರಿಸಿ ಇನ್ನಾದರೂ ನಮ್ಮಿಬ್ಬರನ್ನ ನೆಮ್ಮದಿಯಾಗಿ ಇರೋದಕ್ಕೆ ಬಿಟ್ಟುಬಿಡಿ ಕೋಪದಿಂದ ನುಡಿದಳು.
ನೀನು ಹೇಳಿದ್ದನ್ನೆಲ್ಲ ನಂಬೋದಕ್ಕೆ ನಾನೇನು ಅಷ್ಟೊಂದು ಮುಠ್ಠಾಳ ಅಲ್ಲ.
ನನ್ಗೂ ಕೂಡ ಸ್ವಲ್ಪ ಬುದ್ಧಿ ಇದೆ.
ನೀವಿಬ್ಬರು ಒಂದಾಗೋದಕ್ಕೆ ಅಮ್ಮ ಬರೆದ ರೀತಿಯಲ್ಲಿ ನೀನೇ ಪತ್ರ ಬರೆದು ನನ್ನ ಮನಸ್ಸನ್ನ ಬದಲಾಯಿಸೋದಕ್ಕೆ ನೋಡ್ಬೇಡ.
ನಿನ್ನ ಅಮ್ಮನ ಬಗ್ಗೆ ನಿನ್ಗಿಂತ ಚೆನ್ನಾಗಿ ನನ್ಗೆ ಗೊತ್ತು.
ಅವಳ ಸಾವಿಗೆ ಕಾರಣಳಾದವಳಿಂದ ನಾನು ಯಾವುದೇ ವಿಚಾರ ಕೇಳಿ ತಿಳಿದುಕೊಳ್ಳುವ ಅವಶ್ಯಕತೆ ಇಲ್ಲ.
ಕಡೆಯದಾಗಿ ಹೇಳ್ತಾ ಇದ್ದೇನೆ ಕೇಳು.
ನಾನು ಹೇಳಿದಂಗೆ ಕೇಳ್ಕೊಂಡು ಬಿದ್ದಿರು.
ಇಲ್ಲದಿದ್ರೆ ನಿನ್ಗೊಂದು ಗತಿ ಕಾಣಿಸದೆ ಬಿಡೋದಿಲ್ಲ.
ಕೋಪದಿಂದ ಕುದಿಯುತ್ತಿದ್ದ ರಾಜಶೇಖರ್ ಮಗಳ ಕಡೆಗೆ ದುರುಗುಟ್ಟಿ ನೋಡುತ್ತಾ ಗದರಿಸಿದರು.
ಅಮ್ಮನ ಜೊತೆ ನಾನೂ ಕೂಡ ಸತ್ತು ಹೋಗಿದ್ರೆ ನಿಮ್ಗೆ ಸಮಾಧಾನವಾಗ್ತಾ ಇತ್ತು.
ಯಾಕಪ್ಪ ನಿಮ್ಮಲ್ಲಿ ಇಂತಹ ಕಟುಕತನ ಹುಟ್ಟಿಕೊಳ್ತು?
ಈಗಾಗಲೇ ಒಂದು ಜೀವ ಹೊರಟು ಹೋಗಿದೆ.
ಇದಕ್ಕೂ ಮುನ್ನ ನೀವೇ ಕೈಯಾರೆ ಒಂದು ಜೀವವನ್ನು ಬಲಿ ತೆಗೆದುಕೊಳ್ಳೋದಕ್ಕೆ ನೋಡ್ಲಿಲ್ವ?
ಕಣ್ಣೀರಿಡುತ್ತಾ ಕೇಳಿದರು.
“ಯಾರ ಜೀವ”?
ಆತಂಕ, ಕುತೂಹಲದೊಂದಿಗೆ ಕೇಳಿದರು.
ಅಭಿಮನ್ಯುವಿನ ಜೀವ ತೆಗೆಯಲು ಹೊರಟ್ಟಿದ್ದು ನೀವೇ ತಾನೆ…?
ದೇವರ ದಯೆಯಿಂದ ಬದುಕುಳಿದ.
ಈ ವಿಚಾರ ಎಲ್ಲ ಅಮ್ಮ ನನ್ಗೆ ತಿಳಿಸಿದ್ದರು.
‘ಅಭಿಮನ್ಯುವನ್ನು ನೀನು ಮದ್ವೆಯಾಗೋದಕ್ಕೆ ಪ್ರಯತ್ನ ಪಟ್ಟರೆ ಅಭಿಮನ್ಯುವನ್ನು ಅಪ್ಪ ಜೀವ ಸಹಿತ ಉಳಿಸೋದಿಲ್ಲ ಅಂತ ಅಮ್ಮ ನನ್ಗೆ ಹೇಳಿದ ನಂತರವೇ ನಾನು ಅಭಿಮನ್ಯುವಿನ ಜೀವ ಉಳಿಸಲು ಅವನನ್ನ ತೊರೆದು ನಿಖಿಲ್ ಜೊತೆಗೆ ಮದ್ವೆಯಾಗೋದಕ್ಕೆ ನಿರ್ಧಾರ ಕೈಗೊಂಡದ್ದು.
ನಿಖಿಲ್‌ನ ಮದ್ವೆಯಾಗೋ ಆಸೆ ನನ್ಗೆ ಯಾವತ್ತೂ ಹುಟ್ಟಿಕೊಳ್ಳಲಿಲ್ಲ.
ಎಲ್ಲಿ ನೀವು ಅಭಿಮನ್ಯುವನ್ನು ಕೊಂದು ಬಿಡುತ್ತೀರೋ ಎಂಬ ಭಯದಲ್ಲಿ ಅವನಿಂದ ದೂರವಾಗೋದಕ್ಕೆ ನೋಡಿದೆ.
ಆದರೆ ಅಮ್ಮ ಸತ್ತು ಹೋದ ನಂತರ ಆಕೆಯ ಆಸೆಯಂತೆ ನಾನು ಅಭಿಮನ್ಯುವನ್ನು ಮದ್ವೆಯಾಗೋದಕ್ಕ್ಕೆ ನಿರ್ಧಾರ ಮಾಡಿದ್ದೇನೆ.
ಇನ್ನು ನನ್ನ ಹಾದಿ ನನಗೆ, ನಿಮ್ಮ ಹಾದಿ ನಿಮಗೆ.
ಇನ್ನು ಹೆಚ್ಚು ದಿನ ಈ ಮನೆಯಲ್ಲಿ ಇರೋದಿಲ್ಲ ತನ್ನ ನಿರ್ಧಾರವನ್ನು ಯಾವುದೇ ಅಳುಕಿಲ್ಲದೆ ಹೇಳಿದಳು.
ಜೀವಕ್ಕಿಂತ ಹೆಚ್ಚಾಗಿ ಪ್ರೀತಿಸುತ್ತಿದ್ದ ಪತ್ನಿಯೇ ಕಣ್ಣಮುಂದೆ ಇಲ್ಲ.
ಇದ್ದ ಒಬ್ಬಳು ಮಗಳು ತನ್ನ ಮಾತು ಧಿಕ್ಕರಿಸಿ ಮನೆಯಿಂದ ಹೊರಡಲು ಅಣಿಯಾಗುತ್ತಿದ್ದಾಳೆ.
ಜೀವನದಲ್ಲಿ ನಾನೆಂತ ಪಾಪ ಮಾಡಿದೆ ಅಂತ ದೇವರು ನನ್ಗೆ ಇಂತಹ ಒಂದು ಶಿಕ್ಷೆ ಕೊಡ್ತಾ ಇದ್ದಾನೆ.
ಇನ್ನು ಯಾರಿಗೋಸ್ಕರ ತಾನು ಬದುಕಿರಬೇಕು ಅಂದುಕೊಂಡ ರಾಜಶೇಖರ್ ದುಃಖದ ಮಡುವಿನಲ್ಲಿ ಮುಳುಗಿದರು.
ಅಕ್ಷರ ಅಭಿಮನ್ಯುವಿನೊಂದಿಗೆ ದಾಂಪತ್ಯದ ಜೀವನಕ್ಕೆ ಕಾಲಿಡಲು ಕ್ಷಣಗಣನೆ ಆರಂಭಗೊಂಡಿತು.
ನಾಳೆ ಬೆಳಗ್ಗೆ ಸೂರ್ಯನ ಹೊಂಗಿರಣ ಭುವಿಗೆ ಸೋಕುವ ಮುನ್ನ ಮನೆ ಬಿಟ್ಟು ತೆರಳಬೇಕೆಂದು ಇಬ್ಬರು ನಿರ್ಧರಿಸಿದರು.
ಅದಕ್ಕೆ ಬೇಕಾದ ಎಲ್ಲಾ ಸಿದ್ಧತೆಗಳನ್ನು ಕೈಗೊಂಡರು.
ಮನೆಯಲ್ಲಿದ್ದ ಬಟ್ಟೆಬರೆಗಳನ್ನು ಪೆಟ್ಟಿಗೆಗೆ ತುಂಬಿಕೊಂಡ ಅಕ್ಷರ ಸಂತಸದ ಅಲೆಯಲ್ಲಿ ತೇಲತೊಡಗಿದಳು.
ಅಭಿಮನ್ಯುವಿನೊಂದಿಗೆ ವೈವಾಹಿಕ ಜೀವನಕ್ಕೆ ಕಾಲಿಡುವ ಸಂಭ್ರಮ ಆದಷ್ಟು ಬೇಗನೆ ಬರಲು ಈ ಒಂದು ದಿನವನ್ನು ದೇವರು ಆದಷ್ಟು ಬೇಗನೆ ಸರಿಸಿ ಬಿಡಲಿ ಎಂದು ಆಗಿಂದಾಗೆ ಮನದೊಳಗೆ ಪ್ರಾರ್ಥಿಸಿಕೊಳ್ಳತೊಡಗಿದಳು.
ಆ ಒಂದು ಸಂಭ್ರಮಕ್ಕಾಗಿ ಎದುರು ನೋಡುತ್ತಿದ್ದ ಅಕ್ಷರಳಿಗೆ ಈ ಒಂದು ದಿನವನ್ನು ಕೂಡ ಕಳೆಯಲು ಸಾಧ್ಯವಾಗದೆ ಚಡಪಡಿಸತೊಡಗಿದಳು.
ಮನೆಯಲ್ಲಿ ಅತ್ತಿಂದಿತ್ತ ಓಡಾಡಿಕೊಂಡು ಹೇಗೋ ಮಧ್ಯಾಹ್ನವನ್ನು ಕಳೆದಳು.
ಮಧ್ಯಾಹ್ನ ಕಳೆದು ಸಂಜೆ ಹತ್ತಿರವಾಗುತ್ತಿದ್ದರೂ ಅಪ್ಪ ಮನೆಗೆ ಊಟಕ್ಕೆ ಬಾರದೆ ಇರುವುದನ್ನು ಕಂಡ ಅಕ್ಷರ ಯಾವುದಕ್ಕೂ ಒಂದುಸಲ ಅಭಿಮನ್ಯುವನ್ನು ಭೇಟಿಯಾಗಿ ಬೆಳಗ್ಗೆ ಇಬ್ಬರು ಮನೆ ಬಿಟ್ಟು ಹೊರಡುವ ಸಂಭ್ರಮವನ್ನು ಹಂಚಿಕೊಳ್ಳಬೇಕೆಂಬ ಆಸೆಯೊಂದಿಗೆ ಶೆಡ್‌ವೊಳಗೆ ನಿಲ್ಲಿಸಿದ್ದ ಕಾರನ್ನು ಹೊರ ತೆಗೆದು ಅಭಿಮನ್ಯುವಿನ ಕಡೆಗೆ ಪ್ರಯಣ ಬೆಳೆಸಿದಳು.
ಒಂದು ಮಾತು ಕೂಡ ಹೇಳದೆ ಎದುರಿಗೆ ಬಂದು ನಿಂತ ಅಕ್ಷರಳನ್ನು ಕಂಡು ಅಭಿಮನ್ಯುವಿಗೆ ಆಶ್ಚರ್ಯದ ಜೊತೆಗೆ ಆತಂಕ ಹುಟ್ಟಿಕೊಂಡಿತು.
ಯಾಕೆ ಈಗ ಬರ್ಲಿಕ್ಕೆ ಹೋದೆ!?
ಬೆಳಗ್ಗೆ ಬಂದಿದ್ರೆ ಆಗ್ತಾ ಇರ್ಲಿಲ್ವ?
ಕಳವಳದಿಂದ ಕೇಳಿದ.
ಯಾಕೋ ನಿನ್ನ ನೋಡ್ಬೇಕೂಂತ ಅನ್ನಿಸಿತು.
ಅದ್ಕೋಸ್ಕರ ಬಂದುಬಿಟ್ಟೆ.
ಇದು ಮಡಿಕೇರಿಯಲ್ಲಿ ನಮ್ಮಿಬ್ಬರ ಕೊನೆಯ ಭೇಟಿ ಕಣೋ.
ಒಂದ್ಸಲ ರಾಜಾಸೀಟ್‌ಗೆ ಹೋಗಿ ಸ್ವಲ್ಪ ಕಾಲ ಕಳೆದು ಬರ್ಬೇಕೂಂತ ಅನ್ನಿಸ್ತಾ ಇದೆ.
ಊರು ಬಿಟ್ಟು ಹೋದ ಮೇಲೆ ರಾಜಾಸೀಟ್ ನೋಡೋದಕ್ಕೆ ಸಾಧ್ಯವಾಗೋದಿಲ್ಲ.
ದಯವಿಟ್ಟು ಕರ್ಕೊಂಡೋಗು ಹಟ ಹಿಡಿದಳು.
ಅಕ್ಷರ, ನಿನ್ಗೇನಾಗಿದೆ?
ನಾವಿಬ್ರು ಯಾವ ಪರಿಸ್ಥಿತಿಯಲ್ಲಿ ಇದ್ದೇವೆ ಅಂತ ಸ್ವಲ್ಪನಾದ್ರೂ ಯೋಚ್ನೆ ಬೇಡ್ವ್ವ?
ಒಂದ್ವೇಳೆ ರಾಜಾಸೀಟಲ್ಲಿ ನಾವಿಬ್ರು ಸುತ್ತಾಡೋದನ್ನ ಗೊತ್ತಿರುವವರು ಯಾರಾದ್ರು ನೋಡಿದ್ರೆ ತಕ್ಷಣ ಮನೆಗೆ ಸುದ್ದಿ ಹೋಗಿ ಮುಟ್ಟೋದ್ರಲ್ಲಿ ಸಂಶಯನೇ ಇಲ್ಲ.
ಮತ್ತೆ ನಾಳೆ ಹೊರಡೋದಕ್ಕೆ ಕಷ್ಟ ಆಗ್ಬೊಹುದು.
ದಯವಿಟ್ಟು ಹೊರಟು ಹೋಗು.
ನಾಳೆ ಬೆಳಗ್ಗೆ ಬೇಗ ಬಂದು ಬಿಡು ಎಂದು ಆಕೆಯನ್ನು ಹೊರಡಿಸಲು ಮುಂದಾದ.
ಪ್ಲೀಸ್ ಕಣೋ ಅಭಿ, ನನ್ನ ಒಂದು ಸಣ್ಣ ಆಸೆ ಕೂಡ ನೆರವೇರಿಸಿಕೊಡೋದಿಲ್ವ? ಗೋಗರೆದಳು.
 ದಯವಿಟ್ಟು ನನ್ನ ಅರ್ಥ ಮಾಡ್ಕೋ ಅಕ್ಷರ.
ರಾಜಾಸೀಟ್‌ನಲ್ಲಿ ಜನ ತುಂಬಾ ಇತಾರೆ.
ಯಾರೂ ಇಲ್ಲದ ಜಾಗಕ್ಕೆ ನಿನ್ನ ಕರ್ಕೊಂಡು ಹೋಗ್ತೇನೆ.
ಅಲ್ಲಿ ನಿನ್ಗೆ ಇದಕ್ಕಿಂತ ಸಂತೋಷವಾಗ್ಬೊಹುದು.
ಎಂದು ಆಕೆಯ ಕಾರನ್ನು ತಾನೇ ಚಲಿಸುತ್ತಾ ಕಾವೇರಿ ನದಿ ತೀರಕ್ಕೆ ಕರೆದೊಯ್ದ.
ಕಾವೇರಿ ಮೈದುಂಬಿ ಹರಿಯುತ್ತಿದ್ದಳು.
ಸುತ್ತಮುತ್ತಲಿನ ಪರಿಸರ ಆಹ್ಲಾದಕರವಾಗಿತ್ತು.
ನದಿ ದಂಡೆಯಲ್ಲಿ ಕುಳಿತು ಇಬ್ಬರು ಎಲ್ಲಾ ನೋವನ್ನು ಮರೆತು ಬಹುದಿನಗಳ ಬಳಿಕ ಹರಟೆಯಲ್ಲಿ ತೊಡಗಿದರು.
ನಾಳೆ ನಡೆಯಲಿರುವ ಮದುವೆಯನ್ನು ಕಲ್ಪಿಸಿಕೊಂಡು ಇಬ್ಬರು ಪುಳಕಿತರಾದರು.
ಬಾನಂಗಳದಲ್ಲಿ ಸೂರ್ಯ ತನ್ನ ಹೊನ್ನ ಕಿರಣ ಸೂಸುತ್ತಾ ಕಣ್ಮರೆಯಾಗಲು ಅಣಿಯಾಗುತ್ತಿದ್ದ.
ಹಕ್ಕಿಗಳು ಚಿಲಿಪಿಲಿ ನಾದಗೈಯುತ್ತಾ ತಮ್ಮ ಗೂಡು ಸೇರಿಕೊಳ್ಳುವ ತವಕದಲ್ಲಿದ್ದವು.
ಕೆಲವು ಹೊತ್ತು ಕಳೆದ ಬಳಿಕ ಹಕ್ಕಿಗಳ ಚಿಲಿಪಿಲಿ ಗಾನವೂ ವಿರಳವಾಗಿ ನಿಶಬ್ದತೆ ಆವರಿಸಿಕೊಳ್ಳಲು ಪ್ರಾರಂಭಿಸಿತು. 
ಅಭಿ. . , ಜಗತ್ತಿನಲ್ಲಿ ಈ ಕ್ಷಣದಲ್ಲಿ ನನ್ನಷ್ಟು ಸಂತೋಷವಾಗಿರುವ ಜೀವ ಮತ್ತೊಂದು ಇಲ್ಲ ಅಂತ ಕಾಣುತ್ತೆ.
ಅಷ್ಟೊಂದು ಸಂತೋಷವಾಗಿದ್ದೇನೆ ಕಣೋ.
ಊರು ಬಿಟ್ಟು ಹೊರಡುವ ಮುಂಚೆ ಇಷ್ಟೊಂದು ದೂರ ಕರ್ಕೊಂಡು ಬಂದು ಕಾವೇರಿ ಮಾತೆಯ ದರುಶನ ಮಾಡಿಸಿದ್ದಕ್ಕೆ ತುಂಬಾ ಥ್ಯಾಂಕ್ಸ್.
ಎಂದು ಅಭಿಮನ್ಯುವನ್ನು ತಬ್ಬಿಕೊಂಡು ಮುದ್ದಾಡಿದ ಅಕ್ಷರ ಕಾವೇರಿ ನದಿ ತೀರದ ತುಂಬ ಓಡಾಡಿ ಅಭಿಮನ್ಯುವಿನಿಂದ ಸಾಕಷ್ಟು ದೂರದಲ್ಲಿ ನಿಂತು ಐ ಲವ್ ಯೂ ಅಭಿ… ಎಂದು ಆಗಿಂದಾಗೆ ಜೋರಾಗಿ ಕೂಗಿ ಹೇಳುತ್ತಿದ್ದಳು.
ಆಕೆಯ ಹೃದಯದಿಂದ ಹೊರ ಹೊಮ್ಮುತ್ತಿದ್ದ ಮಾತುಗಳನ್ನು ಕೇಳಿಸಿಕೊಂಡು ಪುಳಕಿನಾಗಿ ಆ ಮಾತಿನ ಸವಿಯನ್ನು ಸವಿಯತ್ತಾ, ಬಾನಂಗಳದಲ್ಲಿ ಸಂಜೆಯ ಹೊತ್ತಿನಲ್ಲಿ ಆಗಿಂದಾಗೆ ಬದಲಾಗುತ್ತಿದ್ದ ಬೆಳಕಿನ ಚಿತ್ತಾರದ ವೈಭವವನ್ನು ನೋಡುತ್ತಾ ಕುಳಿತುಬಿಟ್ಟ.
ಕಾವೇರಿ ನದಿ ತೀರದಲ್ಲಿ ವಾತಾವರಣ ಆಹ್ಲಾದಕರವಾಗಿತ್ತು.
ತಂಗಾಳಿ ಮೈಸೋಕಿ ಕಚಗುಳಿ ಇಡಲು ಪ್ರಾರಂಭಿಸಿತು.
ಕಣ್ಮರೆಯಾಗುತ್ತಿದ್ದ ನೇಸರ ಹೊರಸೂಸುತ್ತಿದ್ದ ಹೊನ್ನಕಿರಣವನ್ನು ನೋಡುತ್ತಾ ಹಿಂಭಾಗಕ್ಕೆ ತನ್ನೆರಡು ಕೈಗಳನ್ನು ಊರಿ ಕುಳಿತು ಅಕ್ಷರಳನ್ನು ಮತ್ತೆ ಮತ್ತೆ ನೆನೆದು ಪುಳಕಿತನಾಗುತ್ತಿದ್ದ.
ವಿಧಿಯು ಆ ಸಂಭ್ರಮಕ್ಕೆ ತೆರೆ ಎಳೆಯಲು ತನ್ನ ಅಂತಿಮ ತೀರ್ಮಾನ ಕೈಗೊಂಡಿತು.
ಆ ಆಹ್ಲಾದಕರ ವಾತಾವರಣದಲ್ಲಿ ಬಂದೂಕಿನಿಂದ ಸಿಡಿದ ಗುಂಡೊಂದು ತಂಗಾಳಿಯನ್ನು ಸೀಳಿಕೊಂಡು ಬಂದು ಅಭಿಮನ್ಯುವಿನ ಎದೆಗೆ ಹೊಕ್ಕಿತು.
ಗುಂಡಿನ ಏಟಿಗೆ ಅಭಿಮನ್ಯು ಅಲ್ಲಿಯೇ ಕುಸಿದು ಬಿದ್ದ.
ದೂರದ ಪೊದೆಯಲ್ಲಿ ಅಡಗಿ ಕುಳಿತ್ತಿದ್ದ ರಾಜಶೇಖರ್ ತನ್ನ ಕಾರ್ಯ ಮುಗಿಸಿ ಬಂದೂಕನ್ನು ಹೆಗಲಮೆಲೇರಿಸಿಕೊಂಡು ನಡೆದರು.
ಗುಂಡಿನ ಶಬ್ದ ಕೇಳಿ ಕುಸಿದು ಬಿದ್ದ ಅಕ್ಷರ ಸ್ವಲ್ಪ ಹೊತ್ತಿನ ಬಳಿಕ ಚೀತ್ಕರಿಸುತ್ತಾ ಮೇಲೆದ್ದು ಅಭಿಮನ್ಯುವಿನ ಕಡೆಗೆ ಓಡಿದಳು.
ಅಭಿಮನ್ಯು ರಕ್ತದ ಮಡುವಿನಲ್ಲಿ ಬಿದ್ದು ನರಳಾಡುತ್ತಿರುವುದನ್ನು ಕಂಡು ಚೀರಿಕೊಂಡಳು.
ಅವನ ಪ್ರಾಣ ಪಕ್ಷಿ ಹಾರಿ ಹೋಗಲು ಅಣಿಯಾಗಿ ನಿಂತಿತ್ತು.
ಅಭಿಮನ್ಯುವಿನ ತಲೆಯನ್ನು ಎತ್ತಿ ಮಡಿಲಲ್ಲಿ ಮಲಗಿಸಿಕೊಂಡ ಅಕ್ಷರ ದುಃಖದ ಮಡುವಿನಲ್ಲಿ ಮುಳುಗಿ ಹೋದಳು.
ಅಭಿಮನ್ಯುವಿನ ಹಣೆಗೊಮ್ಮೆ ಚುಂಬಿಸಿ ಅಭಿ, ನಿನ್ಗೆ ಏನೂ ಆಗೋದಿಲ್ಲ ಕಣೋ. 
ನಾನಿದ್ದೇನಲ್ಲ ನೀನು ಭಯ ಪಡ್ಬೇಡ.
ನಾನು ನಿನ್ನ ಬದುಕಿಸ್ತೇನೆ ಎಂದು ಅಭಿಮನ್ಯುವಿನಲ್ಲಿ ಧೈರ್ಯತುಂಬಿ ಆದಷ್ಟು ಬೇಗ ಆಸ್ಪತ್ರೆಗೆ ಕರೆದೊಯ್ಯಬೇಕೆಂದು ನಿರ್ಧರಿಸಿ ಮೇಲೇಳಲು ಯತ್ನಿಸಿದ ಅಕ್ಷರಳ ಕೈಯನ್ನು ಬಿಗಿಯಾಗಿ ಹಿಡಿದುಕೊಂಡ ಅಭಿಮನ್ಯು ಅವಳ ಕಣ್ಗಳನ್ನೇ ದುಃಖದಿಂದ ನೋಡಿದ.
 “ಅ. . ಕ್ಷ. . ರ…” ಅಂದ ಅಭಿಮನ್ಯುವಿನಿಂದ ಮತ್ತೆ ಮಾತು ಹೊರಡಲಿಲ್ಲ.
ಅವನ ಕಣ್ಗಳು ಇನ್ನೇನನ್ನೋ ಹೇಳಲು ಭಯಸುತಿತ್ತು.
ದೇಹ ಸ್ಪಂದಿಸುತ್ತಿರಲಿಲ್ಲ.
ನಿಧಾನವಾಗಿ ಕಣ್ಣರೆಪ್ಪೆಗಳು ಮುಚ್ಚಿಕೊಂಡವು.
ಅಕ್ಷರ ಕಣ್ಣೀರಿನ ಕಡಲಾದಳು.
ಬಾಳಸಂಗಾತಿ ಇಲ್ಲದೆ ಬಾಳ್ವೆ ನಡೆಸಿ ಏನು ಪ್ರಯೋಜನ?
ಇರುವಷ್ಟು ದಿನ ಇನಿಯನ ಹಿತಕೋಸ್ಕರ ತನ್ನದೆಲ್ಲವನ್ನೂ ಮುಡಿಪಾಗಿಟ್ಟು ಆಕೆ ಬದುಕು ನಡೆಸಿದಳು.
ಆದರೆ, ಇಂದು ಅಭಿಮನ್ಯುವಿನ ಭೀಕರ ಕೊಲೆಯನ್ನು ಕಣ್ಣಾರೆ ಕಂಡು ನಡುಗಿಹೋದಳು.
ಇನ್ನು ಬದುಕಿರುವುದರಲ್ಲಿ ಅರ್ಥವಿಲ್ಲ ಎಂದು ಮನವರಿಕೆಯಾದೊಡನೆ ಕ್ಷಮಿಸಿ ಬಿಡು ಅಭಿ, ಈ ಪಾಪಿನ ಕ್ಷಮಿಸಿ ಬಿಡು.
ನಿನ್ನ ಪಡೆದುಕೊಳ್ಳುವಷ್ಟು ಭಾಗ್ಯ ನನಗಿಲ್ಲದೆ ಹೋಯಿತು.
ಇನ್ನೊಂದು ಜನ್ಮವೇನಾದರು ಇದ್ದರೆ ಖಂಡಿತ ನಿನ್ನ ಪತ್ನಿಯಾಗುವ ಮೂಲಕ ನಿನ್ನ ಆಸೆ ಈಡೇರಿಸುತ್ತೇನೆ.
ದಯವಿಟ್ಟು ಈ ಪಾಪಿಯನ್ನ ಕ್ಷಮಿಸಿಬಿಡು.
ನಿನ್ಗೆ ನೆನಪಿದೆಯಾ ಅಭಿ, ನಾವಿಬ್ರು ಆವತ್ತು ದುಬಾರೆಗೆ ಭೇಟಿ ಕೊಟ್ಟಾಗ ನಾನು ಕೋಪಮಾಡ್ಕೊಂಡು ಕಾರ್ ಓಡಿಸ್ತಾ ಇದ್ದಾಗ ನೀನು ಹೇಳ್ದೆ: ‘ವೇಗವಾಗಿ ಕಾರ್ ಓಡಿಸ್ಬೇಡ.
ಇಷ್ಟು ಬೇಗ ವೈಕುಂಠ ಸೇರಿಕೊಳ್ಳೋದಕ್ಕೆ ನನ್ಗೆ ಇಷ್ಟ ಇಲ್ಲ ಅಂತ.
ಆಗ ನಾನು ಹೇಳಿದ್ದು ನಿನ್ಗೆ ನೆನಪಿದೆಯಾ?
 ‘ಇಲ್ಲಂತೂ ನಾವಿಬ್ರು ಒಂದಾಗೋದಕ್ಕೆ ಸಾಧ್ಯ ಇಲ್ಲ.
ವೈಕುಂಠದಲ್ಲಾದ್ರೂ ಒಂದಾಗುವ ಅಂತ ನಾನು ಹೇಳಿದ್ದೆ.
ಆದರೆ, ಆ ಮಾತೆಲ್ಲ ನೀನು ಮರೆತು ನಿನ್ಗೆ ಇಷ್ಟ ಇಲ್ಲದ ಜಾಗಕ್ಕೆ ಹೋಗಿ ಸೆರ್ಕೊಂಡಿದ್ದೀಯ.
ನಿನ್ಗೆ ಆ ಜಾಗ ಇಷ್ಟ ಇಲ್ಲ ಅಂತ ನನ್ಗೆ ಗೊತ್ತು.
ಆದರೆ, ನನ್ಗೆ ಆ ಜಾಗ ಇಷ್ಟ ಇದೆ ಅಭಿ, ನಿನ್ನೊಂದಿಗೆ ನಾನು ಕೂಡ ಬಂದುಬಿಡ್ತೇನೆ ಎಂದು ಕಟ್ಟಕಡೆಯದಾಗಿ ಶವವಾಗಿ ಮಲಗಿದ್ದ ಅಭಿಮನ್ಯುವಿಗೆ ಚುಂಬಿಸಿ ಪಾದವನ್ನು ಮುಟ್ಟಿ ನಮಸ್ಕರಿಸಿದಳು.
“ಅಭಿ, ನನ್ನ ಕ್ಷಮಿಸಿ ಬಿಡು”.
ಎಂದು ಹರಿದು ಬರುತ್ತಿದ್ದ ಕಣ್ಣೀರಧಾರೆಯನ್ನು ಒರೆಸಿಕೊಳ್ಳುತ್ತಾ ಪಕ್ಕದಲ್ಲಿಯೇ ಜುಳು ಜುಳು ನಿನಾದ ಗೈಯುತ್ತಾ ಹರಿಯುತ್ತಿದ್ದ ಕಾವೇರಿ ಮಾತೆಯ ಕಡೆಗೆ ನಡಿಗೆ ಹಾಕಿದಳು.
ಕಾವೇರಿ ಮಾತೆಯ ಮಡಿಲಿನಲ್ಲಿ ಅಕ್ಷರ ಐಕ್ಯಳಾಗುತ್ತಿದ್ದ ದೃಶ್ಯವನ್ನು ನೋಡಲಾಗದೆ ನೇಸರ ಕಾರ್ಮೋಡದಲ್ಲಿ ಕಣ್ಮರೆಯಾಗಿಬಿಟ್ಟ.
