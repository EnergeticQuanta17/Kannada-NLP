ರಿತು ಲಗುಬಗನೇ ಆವರಣವನ್ನು ದಾಟಿ ಒಳಹೊಕ್ಕಳು.
ಸರಿಯಾದ ಸಮಯಕ್ಕೆ ತಲುಪಿದೆ ಎಂಬ ಸಮಾಧಾನದಿಂದ ಸುತ್ತಲೂ ನೋಟಹರಿಸುತ್ತ ಮುಂಭಾಗದಲ್ಲಿಯೇ ಹಾಕಿದ್ದ ಪ್ಲಾಸ್ಟಿಕ್ ಚೆಯರಿನ ಮೇಲೆ ಕುಳಿತುಕೊಂಡಳು.
ಹೊರಡುವ ಘಳಿಗೆಯಲ್ಲಿ ಕೈನಿಟಿಕ್ ಕೈಕೊಟ್ಟಿತ್ತು.
ಮತ್ತೆ ಎಲ್ಲಿ ಸಂದರ್ಶನಕ್ಕೆ ತಡವಾಗುವುದೋ ಎಂದು ಆಟೋ ಹಿಡಿದು ಅವಸರವಾಗಿ ತಲುಪಿದ್ದಳು.
ಸಂದರ್ಶನಕ್ಕೆ ಇನ್ನೂ ಐದು ನಿಮಿಷ ಬಾಕಿ ಇತ್ತು.
ಅವಳಂತೆಯೇ ಬಂದಿದ್ದ ಇನ್ನೂ ಕೆಲವರು ಕುರ್ಚಿಯ ಮೇಲೆ ಕುಳಿತು ಚಡಪಡಿಸುತ್ತಿದ್ದರು.
ಎಲ್ಲರ ಮುಖಗಳಲ್ಲೂ ಈ ಬಾರಿಯಾದರೂ ಕೆಲಸ ಸಿಗುವುದೇನೋ ಎಂಬ ನಿರೀಕ್ಷೆ, ಸಿಗದೇ ಹೋದಲ್ಲಿ ಮುಂದೇನು ಎಂಬ ಆತಂಕ ತುಂಬಿ ತುಳುಕಾಡುತ್ತಿತ್ತು.
ರಿತು ಮಾತ್ರ ನಿರ್ಭಾವದಿಂದಿದ್ದಳು.
ಇದಲ್ಲದಿದ್ದರೆ ಮತ್ತೊಂದು ಎಂಬ ಭಾವವಿತ್ತು.
ಅಷ್ಟರಲ್ಲಿ ಬಾಗಿಲು ತೆರೆದು ಹೊರ ಬಂದಾಕೆ, "ಸಂದರ್ಶನ ಪ್ರಾರಂಭವಾಗಲು ಇನ್ನು ಒಂದು ಗಂಟೆ ತಡ" ಎಂದು ಹೇಳಿ ಹೋದಾಗ, "ಥೂ" ಎಂದು ಗೊಣಗಿಕೊಂಡವರೇ ಹೆಚ್ಚು, ಕೆಲವರಾಗಲೇ ಎದ್ದು ಆಮೇಲೆ ಬಂದರಾಯಿತೆಂದು ಹೊರ ನಡೆದೇಬಿಟ್ಟರು.
ಮತ್ತೆ ಕೆಲವರು ಆಕಳಿಸುತ್ತ ಅಲ್ಲಿಯೇ ಕುಳಿತುಕೊಂಡು ಪರಸ್ಪರ ಮಾತನಾಡತೊಡಗಿದರು.
ಆ ಮಾತುಗಳು ಕೆಲಸಕ್ಕೆ ಬಾರದ ವಿಷಯದತ್ತಲೇ ಸುತ್ತುವರಿಯುತ್ತಿದ್ದುದನ್ನು ಗಮನಿಸಿದ ರಿತು ಮೆಲ್ಲನೆ ಎದ್ದು ನಿಂತಳು.
ಎಲ್ಲಿಗೆ ಹೋಗಬೇಕೆಂದು ಕ್ಷಣ ತಿಳಿಯದೆ ನಿಧಾನವಾಗಿ ಹೆಜ್ಜೆ ಹಾಕುತ್ತ ಅಲ್ಲಿದ್ದ ಗಾರ್ಡನ್ ಸುತ್ತಿದಳು.
ಬಹಳ ಚೆಂದವಾಗಿ ಗಿಡಗಳು ಬೆಳೆದು ನಿಂತಿದ್ದವು.
ಅಲ್ಲಿರದ ಗಿಡಗಳೇ ಇಲ್ಲವೇನೋ ಎನಿಸಿ, ಇಷ್ಟೊಂದು ಚೆನ್ನಾಗಿ ತೋಟ ಮಾಡಿಸಿರುವ ಸಂಸ್ಥೆಯವರ ಅಭಿರುಚಿಗೆ ತಲೆದೂಗಿದಳು.
ಅವಳಿಗರಿವಿಲ್ಲದೆ ಮುಂದೆ ಸಾಗಿದಳು.
ದೊಡ್ಡ ಕಟ್ಟಡದ ಮುಂದೆ ಮುರಳಿ ಊದುತ್ತಿರುವ ಮುರಳಿ ಮೋಹನ, ಅವನ ಸುತ್ತಲೂ ಕಾರಂಜಿಯಂತೆ ಚಿಮ್ಮುತ್ತಿರುವ ಅಮೃತಧಾರೆ "ವಾಹ್!" ಎಂದುಸುರಿದಳು.
ಪಾಪ, ಒಬ್ಬನೇ ಕೃಷ್ಣ ನಿಂತುಬಿಟ್ಟಿದ್ದಾನೆ.
ಸದಾ ಅವನ ಜತೆ ಇರುತ್ತಿದ್ದ ರಾಧೆ ಇಲ್ಲಿ ಯಾಕಿಲ್ಲವೋ?
ಪಾಪ ರಾಧೆಗೂ ಸದಾ ಅವನ ಜತೆ ನಿಂತು ನಿಂತು ಬೋರಾಗಿತ್ತೇನೋ?
ಎಲ್ಲಿಗೊ ಹೋಗಿಬಿಟ್ಟಿದ್ದಾಳೆ.
ತನ್ನ ಆಲೋಚನೆಗೆ ತಾನೇ ನಗುತ್ತ ಮುಂದಡಿ ಇರಿಸಿದಳು.
ತನ್ನತ್ತಲೇ ನೋಡುತ್ತ ನಗುತ್ತಿರುವಾಕೆಯನ್ನು ಕಂಡು ತಬ್ಬಿಬ್ಬಾಗಿ ಈಕೆ ಯಾರನ್ನು ನೋಡಿ ನಗುತ್ತಿದ್ದಾಳೆ ?ತನ್ನನ್ನೇ?
ತಾನೆಂದೂ ಈಕೆಯನ್ನು ನೋಡಿಯೇ ಇಲ್ಲವಲ್ಲ!
ಥಟ್ಟನೆ ನೆನಪಿಗೆ ಬಂತು.
ತಾನು ರಾಧೆಯನ್ನು ಕುರಿತು ನಗುತ್ತಿರುವಾಗ ತನ್ನ ನೋಟ ಬಹುಶಃ ಆಕೆಯತ್ತ ಇತ್ತೇನೋ?
ತನ್ನ ನಗು ಆಕೆಯನ್ನು ಕುರಿತು ಎಂದುಕೊಂಡು ಪ್ರತಿಯಾಗಿ ನಗುತ್ತಿದ್ದಾರೆ ಎನಿಸಿ, "ನಮಸ್ಕಾರ" ಎಂದಳು ನಸುನಗುತ್ತ.
ಹಿಗ್ಗಿದ ಆಕೆ ಪ್ರತಿ ನಮಸ್ಕಾರ ಮಾಡುತ್ತ – "ಯಾರಮ್ಮ ನೀನು?
ಯಾರು ಬೇಕಾಗಿತ್ತು?" ಎಂದರು.
"ನೀವೇ" ಎಂದಳು ತುಂಟತನದಿಂದ.
"ನಾನೇ!" ಆಶ್ಚರ್ಯಪಟ್ಟರಾಕೆ.
"ನಿಮ್ಮನ್ನ ನೋಡ್ತಾ ಇದ್ರೆ ನಮ್ಮ ಅಜ್ಜಿ ನೆನಪಾಗುತ್ತೆ.
ಅಜ್ಜಿ ಥರವೇ ಇದ್ದೀರಿ.
ನಿಮ್ಮನ್ನು ಅಜ್ಜಿ ಅಂತ ಕರೆಯಲಾ?" ಎಂದಳು ಆತ್ಮೀಯವಾಗಿ.
ರಿತುವಿನ ಆತ್ಮೀಯತೆ ಆಕೆಯಲ್ಲಿ ಸಡಗರ ತಂದಿತು.
"ಕರೀ ತಾಯಿ, ಕರೀ.
ಅಜ್ಜಿ ಅಂತ ಕರೆಯಬೇಕಾದವರೆಲ್ಲ ದೂರ ಇದ್ದಾರೆ.
ಆ ಪದ ಕೇಳಿ ಯುಗಗಳಾಯ್ತೇನೊ ಅನ್ನಿಸುತ್ತ ಇದೆ.
ನೀವಾದ್ರೂ ಹಾಗೆ ಕರೆದ್ರೆ ಬೆಂದ ಒಡಲಿಗೆ ತಂಪೆರೆದಂತೆ ಆಗುತ್ತದೆ.
ಧಾರಾಳವಾಗಿ ಅಜ್ಜಿ ಅಂತ ಕರೆಯಮ್ಮ" ವೇದನೆ ತುಂಬಿದ ಧ್ವನಿಯಲ್ಲಿ ಒತ್ತಾಯ ತುಂಬಿತ್ತು.
"ಅಜ್ಜಿ, ಅಜ್ಜಿ" ಮನಃಪೂರ್ವಕವಾಗಿ ಕರೆದಳು.
"ಯಾರ ಹೆತ್ತ ಮಗಳೇ ತಾಯಿ ನೀನು?
ಈ ಕರೆಯಲ್ಲಿ ಜೇನು ತುಂಬಿದಂತಿದೆ.
ನಿನ್ನ ಹೆತ್ತ ಹೊಟ್ಟೆ ತಣ್ಣಗಿರಲಿ.
ಆದ್ಸರಿ, ಇಲ್ಲಿಗ್ಯಾಕೆ ಬಂದಿದ್ದೀಯಾ?
ಯಾರನ್ನ ನೋಡೋಕೆ?" ಪ್ರಶ್ನಿಸಿದರು.
"ಏನಿಲ್ಲ ಅಜ್ಜಿ, ಅಲ್ಲಿರೋ ಆಫೀಸಿನಲ್ಲಿ ಒಂದು ಕೆಲಸ ಇತ್ತು.
ಅದಕ್ಕೆ ಇವತ್ತು ಸಂದರ್ಶನ ನಡೀತಿದೆ.
ಒಂದು ಗಂಟೆ ತಡವಾಗುತ್ತೆ ಅಂದರು.
ಅದಕ್ಕೆ ಹಾಗೇ ಸುತ್ತಾಡುತ್ತ ಇಲ್ಲಿಗೆ ಬಂದೆ.
ನಿಮ್ಮನ್ನ ನೋಡಿದೆ.
ನಮ್ಮ ಅಜ್ಜಿನೇ ನೋಡಿದಂತಾಯ್ತು.
ನಿಮ್ಮ ಹಾಗೆ ಒಬ್ರು ಅಜ್ಜಿ ನಮ್ಮ ಮನೆಯಲ್ಲಿ ಇದ್ದಾರೆ.
ಅವರು ಅಂದ್ರೆ ನಂಗೆ ತುಂಬಾ ಪ್ರೀತಿ, ಅಜ್ಜಿಗೂ ಅಷ್ಟೇ ನಾನು ಅಂದ್ರೆ ಪ್ರಾಣ" ಅಜ್ಜಿಯನ್ನು ಮೃದುವಾಗಿ ಕೈಹಿಡಿದು ಅಲ್ಲಿದ್ದ ಕಟ್ಟೆಯ ಮೇಲೆ ಕೂರಿಸುತ್ತ ಹೇಳಿದಳು.
"ಪುಣ್ಯವಂತೆ ಆ ನಿಮ್ಮ ಅಜ್ಜಿ, ಮನೆಯಲ್ಲಿಯೇ ಇಟ್ಕೊಂಡು ನೋಡ್ಕೊತಿರೋ ನಿಮ್ಮ ಅಮ್ಮ-ಅಪ್ಪನ್ನ ಪಡೆದಿರೋ ಅಜ್ಜಿ ತುಂಬಾನೇ ಪುಣ್ಯವಂತೆ.
ಎಲ್ಲರಿಗೂ ಆ ಭಾಗ್ಯ ಬೇಕಲ್ಲ" ಒಮ್ಮೆಲೇ ಕಣ್ಣೀರು ಹಾಕುತ್ತ ಅವಳ ಕೈ ಬಿಡಿಸಿಕೊಂಡು ಬಿರಬಿರನೇ ಒಳ ನಡೆದೇಬಿಟ್ಟಾಗ ಅವಾಕ್ಕಾಗಿ ನೋಡಿಯೇ ನೋಡಿದಳು.
ಕರುಳು ಚುರ್ರೆಂದಿತು.
ಪಾಪ, ಅಜ್ಜಿ ಯಾಕೆ ಇಲ್ಲಿ ಬಂದಿರಬೇಕಾಗಿದೆಯೋ?
ಕನಿಕರಿಸುತ್ತ ಸಮಯ ನೋಡಿಕೊಂಡಳು.
ಇನ್ನೊಂದು ಹತ್ತು ನಿಮಿಷ ಬಾಕಿ ಇತ್ತು.
ಅಜ್ಜಿ ಜತೆ ಮಾತಾಡ್ತಾ ಸಮಯ ಕಳೆದದ್ದೇ ಗೊತ್ತಾಗಲಿಲ್ಲ.
ಲಗುಬಗನೇ ಸಂದರ್ಶನ ಪಡೆಯುವ ಜಾಗಕ್ಕೆ ಬಂದಳು.
ಎಲ್ಲರೂ ಅವರವರ ಪ್ರಪಂಚದಲ್ಲಿ ಮುಳುಗಿಬಿಟ್ಟಿದ್ದಾರೆ.
ಯಾರೊಬ್ಬರೂ ಇವಳು ಹೋದದ್ದನ್ನಾಗಲೀ ಬಂದದ್ದನ್ನಾಗಲೀ ಗಮನಿಸಿಯೇ ಇರಲಿಲ್ಲ.
ಖಾಲಿ ಇದ್ದ ಕುರ್ಚಿಯ ಮೇಲೆ ಕುಳಿತುಕೊಳ್ಳಬೇಕು.
ಅಷ್ಟರಲ್ಲಿ ನರಳುವ ಸದ್ದಾಯಿತು.
ಎಲ್ಲರ ದೃಷ್ಟಿ ಅತ್ತ ಕೇಂದ್ರೀಕೃತವಾಯಿತು.
ಗೋಡೆಗೊರಗಿ ಕುಳಿತಿದ್ದ ವ್ಯಕ್ತಿಯೊಬ್ಬ ಎದೆ ಹಿಡಿದುಕೊಂಡು ನರಳುತ್ತಿದ್ದಾನೆ.
ಒಬ್ಬಾಕೆ ಅತ್ತ ಹೋಗಿ – "ಏನಾಯ್ತಪ್ಪ?
ಯಾಕೆ ನರಳ್ತಾ ಇದ್ದೀಯಾ?
ಇಷ್ಟು ವಯಸ್ಸಾಗಿದೆ.
ಒಬ್ಬೊಬ್ಬರೇ ಓಡಾಡಬಾರದು, ಗೊತ್ತಿಲ್ಲವೇ?" ಎಂದು ಕೇಳಿ ಮತ್ತೆ ತನ್ನ ಜಾಗಕ್ಕೆ ಬಂದು ಕುಳಿತಳು.
"ಎಲ್ಲೋ ಮಕ್ಕಳು ಓಡಿಸಿರಬೇಕು.
ಅದಕ್ಕೆ ಈ ಆಶ್ರಮಕ್ಕೆ ಸೇರಿಕೊಳ್ಳೋಕೆ ಬಂದಿದಾನೆ ಅಂತ ಕಾಣುತ್ತೆ" ಕುಹಕನಾಗಿ ನುಡಿದ ಒಬ್ಬ.
"ಇಂಥವರಿಗ್ಯಾಕೆ ಆ ದೇವ್ರು ಆಯುಸ್ಸು ಕೊಡುತ್ತಾನೋ?
ಇಷ್ಟೊಂದು ವಯಸ್ಸಾಗಿದೆ.
ಬೇರೆಯವರಿಗೆ ಹೊರೆಯಾಗುವ ಬದಲು ಸಾಯಬಾರದೆ?" ಜಿಗುಪ್ಸೆ ಪಟ್ಟುಕೊಂಡನು ಮತ್ತೊಬ್ಬ.
ತಲೆಗೊಬ್ಬರು ಮಾತನಾಡುತ್ತಿದ್ದಾರೆಯೇ ವಿನಾ ನರಳುವ ವ್ಯಕ್ತಿಯ ಬಳಿ ಯಾರೂ ಹೋಗಲೊಲ್ಲರು.
ಆ ವೃದ್ಧನ ನೋವು, ನರಳಿಕೆ ರಿತುವಿನ ಮನಸ್ಸನ್ನ ಕಲಕಿಬಿಟ್ಟಿತು.
ಎದ್ದು ಬಂದವಳೇ ತನ್ನ ಬ್ಯಾಗಿನಲ್ಲಿದ್ದ ಬಾಟಲಿಯ ಮುಚ್ಚಳ ತೆರೆದು ನೀರು ಕುಡಿಸುತ್ತ, "ಏನಾಗ್ತಾ ಇದೆ ತಾತ?
ತುಂಬ ಎದೆ ನೋವಾ?
ಆಸ್ಪತ್ರೆಗೆ ಹೋಗೋಣ್ವ?
ಏಳಿ ಮೇಲೆ, ನನ್ನ ಹಾಗೆ ಹಿಡ್ಕೊಂಡು ನಿಂತುಕೊಳ್ಳಿ.
ರೀ, ಮಿಸ್ಟರ್, ಒಂದು ಆಟೋ ಕರೆತರ್ತಿರಾ?
ಇವ್ರನ್ನ ಆಸ್ಪತ್ರೆಗೆ ಕರ್ಕೊಂಡು ಹೋಗೋಣ" ಎಂದು ಹೇಳಿದಳು.
"ನಿಮಗ್ಯಾಕ್ರಿ ಇಲ್ಲದ ಉಸಾಬರಿ?
ಇವರೇನು ನಿಮ್ಮ ನೆಂಟರಾ?ಬಂಧುವಾ?
ಬಂದ ಕೆಲ್ಸ ಏನು ಅಂತ ನೋಡ್ಕೊಂಡು ಇರಬಾರದೇ?
ನೀವು ಬಂದಿರೋದು ಇಂಟರ್‌ವ್ಯೂಗೆ, ನೀವು ಆ ಕಡೆ ಕರ್ಕೊಂಡು ಹೋದ್ರೆ ಅಲ್ಲಿಂದ ಬರೋ ವೇಳೆಗೆ ಇಂಟರ್‌ವೂನೇ ಮುಗಿದುಹೋಗಿರುತ್ತದೆ ಅಷ್ಟೆ" ವ್ಯಂಗ್ಯವಾಗಿ ನುಡಿದ ಮಹಾನುಭಾವ.
"ಬೇಡಮ್ಮ ಆಟೋ ಏನೂ ಬೇಡ.
ಅಲ್ಲೇ ಡಾಕ್ಟರ್‌ ಇದ್ದಾರೆ, ಅಲ್ಲಿಗೇ ಹೋಗೋಣ ಬಾಮ್ಮ" ಸಾವರಿಸಿಕೊಂಡು ಆ ವೃದ್ಧನುಡಿದು, ರಿತುವಿನ ಹೆಗಲಿನ ಮೇಲೆ ಕೈ ಊರುತ್ತ ಹೆಜ್ಜೆ ಹಾಕಿದರು.
ಅವರಿಬ್ಬರೂ ಅತ್ತ ಹೋಗುತ್ತಿರುವತ್ತಲೇ ಕುಹಕ, ವ್ಯಂಗ್ಯ, ಅಪಹಾಸ್ಯ, ತಾತ್ಸಾರದ ನೋಟಗಳು ಹಿಂಬಾಲಿಸಿದವು.
"ತಾತ, ಮೆಲ್ಲನೆ ನಡೆಯಿರಿ, ಎದೆ ತುಂಬಾ ನೋಯ್ತಾ ಇದೆಯಾ ತಾತ?
ಡಾಕ್ಟರ್ ಒಂದು ಇಂಜೆಕ್ಷನ್ ಕೊಟ್ಟುಬಿಟ್ಟರೆ ನೋವೆಲ್ಲ ಮಾಯವಾಗಿ ಬಿಡುತ್ತದೆ.
ಬನ್ನಿ ತಾತ, ನಿಧಾನವಾಗಿ ಬನ್ನಿ" ಎಚ್ಚರಿಕೆಯಿಂದ ರಿತು ಆತನನ್ನು ಕರೆತಂದು ಮಂಚದ ಮೇಲೆ ಮಲಗಿಸಬೇಕು ಎಂದುಕೊಳ್ಳುವಷ್ಟರಲ್ಲಿ – "ಅಭಿನಂದನೆಗಳು ಮಗಳೇ.
ಇಂಟರ್‌ವ್ಯೂನಲ್ಲಿ ಪಾಸಾಗಿಬಿಟ್ಟೆ" ರಿತುವಿನಿಂದ ಬಿಡಿಸಿಕೊಂಡು ಹೇಳಿದಾಗ ರಿತು ದಿಘ್ಮೂಢಳಾದಳು.
ಎಲ್ಲವೂ ಆಯೋಮಯವೆನಿಸಿತು.
ಏನಿದು?ಇದೆಲ್ಲ ಏನು?
ನೂರು ಪ್ರಶ್ನೆಗಳು ಮೂಡಿದರೂ ಒಂದೂ ಹೊರಬರದೆ ಶಿಲೆಯಂತೆ ನಿಂತುಬಿಟ್ಟಳು.
ಅಷ್ಟರಲ್ಲಿ ಒಳಬಂದ ಮತ್ತೊಬ್ಬಾತ,"ಕಂಗ್ರಾಟ್ಸ್, ಇವತ್ತಿನ ನಮ್ಮ ಪರೀಕ್ಷೆಯಲ್ಲಿ ಫಸ್ಟ್ ರ್‍ಯಾಂಕ್ ನಿಮಗೆ.
ಹೇಗಿತ್ತು ನಮ್ಮ ವಿನೂತನ ಸಂದರ್ಶನ.
ಮಾಮೂಲಿಯಂತೆ ಒಬ್ಬೊಬ್ಬರನ್ನೇ ಕರೆದು, ಪ್ರಶ್ನೆ ಕೇಳಿ ಆಯ್ಕೆ ಮಾಡುವ ಸಂದರ್ಶನಕ್ಕಿಂತ ವಿಭಿನ್ನವಾಗಿಲ್ಲವೇ?" ರಿತುವನ್ನು ನೋಡುತ್ತ ಕೇಳಿದರು.
"ಸಾರ್, ನಂಗೊಂದೂ ಅರ್ಥ ಆಗುತ್ತ ಇಲ್ಲ.
ನಾನು ಬಂದದ್ದು ಇಂಟರ್‌ವ್ಯೂಗೆ.
ಆದರೆ ನೀವು ಫಸ್ಟ್ ರ್‍ಯಾಂಕ್ ಅಂತ ಇದ್ದೀರಿ.
ಇದೆಲ್ಲ ಹೇಗೆ?
ಇನ್ನೂ ಅಲ್ಲಿ ಕ್ಯಾಂಡಿಡೇಟ್ಸ್ ಇದ್ದರಲ್ಲಾ?
ಅದು ಹೇಗೆ ನನ್ನ ಪಾಸು ಮಾಡಿಬಿಟ್ರ?" ಗೊಂದಲದಲ್ಲಿ ಮುಳುಗೇಳುತ್ತ ಕೇಳಿದಳು.
"ನಿಮ್ಮ ಗೊಂದಲ ನಮಗೆ ಅರ್ಥವಾಗುತ್ತೆ.
ನಮಗೆ ಬೇಕಾಗಿರೋ ಅಭ್ಯರ್‍ಥಿ ಸಿಗಬೇಕಾದರೆ, ಬರೀ ಸಂದರ್ಶನ ಮಾಡಿ ಏನೂ ಪ್ರಯೋಜನ ಇಲ್ಲ ಅಂತ ನಮ್ಗೆ ಈಗಾಗ್ಲೆ ಗೊತ್ತಾಗಿಬಿಟ್ಟಿದೆ.
ಹಿಂದೆ ಹಾಗೆ ಆಯ್ಕೆಯಾದವರೆಲ್ಲ ಇದನ್ನು ಒಂದು ಸಂಬಳ ಸಿಗೋ ಕೆಲ್ಸ ಅಂದುಕೊಂಡರೇ ವಿನಾ ಮಾನವೀಯ ಮೌಲ್ಯವಿರುವ, ಹೃದಯವಂತಿಕೆ ಇರುವ, ವೃದ್ಧರ ಸೇವೆಯೇ ಜನಾರ್ದನ ಸೇವೆ ಎಂದುಕೊಳ್ಳುವಂಥ ಭಾವನೆಗಳೇ ಇಲ್ಲದ, ಸಂಬಳಕ್ಕಷ್ಟೆ ದುಡಿಯುವ ಯಂತ್ರದಂತಿದ್ದರು.
ಹಾಗಾಗಿಯೇ ಅವರನ್ನು ಕೆಲಸದಿಂದ ತೆಗೆಯಬೇಕಾಯಿತು.
ಈ ಸಂಸ್ಥೆಗೆ ಬೇಕಾಗಿರುವುದು ವೃದ್ಧರ ಬಗ್ಗೆ ಅಂತಃಕರಣವುಳ್ಳ, ಅವರಿಗಾಗಿ ಮರುಗುವ, ತುಡಿಯುವ, ತನ್ನವರೆಂದು ತಿಳಿಯುವ ವಾತ್ಸಲ್ಯಮಯವಾದ ವ್ಯಕ್ತಿ ಈ ಕೆಲಸಕ್ಕೆ ಅತ್ಯಾವಶ್ಯಕವಾಗಿತ್ತು.
ಹಾಗಾಗಿಯೇ ಸಂದರ್ಶನದ ಸಮಯ ಕೊಟ್ಟು ಅನಂತರ ಒಂದು ಗಂಟೆ ಮುಂದೂಡಿದೆವು.
ಆ ಸಮಯದಲ್ಲಿ ಅವರೆಲ್ಲರ ಚಲನವಲನವನ್ನು ಮರೆಯಲ್ಲಿಯೇ ಗಮನಿಸಲಾಗುತ್ತಿತ್ತು.
ಎಲ್ಲರಿಗಿಂತ ಭಿನ್ನವಾದ ನಡೆ ನಿಮ್ಮದು.
ಸಿಕ್ಕ ಸಮಯದಲ್ಲಿ ಒಳಬಂದಿರಿ.
ಮಮತಾಮಯಿಯಾಗಿ ಆಕೆಯನ್ನು ಕಂಡಿರಿ.
ಅದಷ್ಟೆ ನಿಮ್ಮ ಗೆಲುವಿಗೆ ಅಳತೆಗೋಲಾಗಿರಲಿಲ್ಲ.
ಅಲ್ಲಿದ್ದವರಲ್ಲಿನ ಮಾನವೀಯತೆ, ಪರೋಪಕಾರ, ಬೇರೆಯವರಿಗಾಗಿ ಸ್ಪಂದಿಸುವ ಹೃದಯ ಹುಡುಕುವ ಸಲುವಾಗಿಯೇ ಇವರನ್ನು ಅಲ್ಲಿ ಕೂರಿಸಿ, ಎದೆನೋವಿನ ನಾಟಕವಾಡಿಸಿದೆವು.
ಆ ಪರೀಕ್ಷೆಯಲ್ಲಿಯೂ ನೀವು ಗೆದ್ದುಬಿಟ್ಟಿರಿ.
ಇವರನ್ನು ಶುಶ್ರೂಷೆ ಮಾಡಿ, ಆಸ್ಪತ್ರೆಗೆ ಕರೆದೊಯ್ದರೆ ಸಂದರ್ಶನ ತಪ್ಪಿಹೋಗುವುದೆಂದು ಗೊತ್ತಿದ್ದರೂ ಅಲ್ಲಿ ಒಬ್ಬಾತ ಆ ಬಗ್ಗೆ ಎಚ್ಚರಿಸಿದರೂ ಅದಕ್ಕೆ ಮಹತ್ವ ಕೊಡದೆ, ಒಂದು ಜೀವ ಉಳಿಸುವ ಯತ್ನ ಮಾಡಿದಿರಿ.
ಈ ಕಾಳಜಿ, ನಿಷ್ಕಲ್ಮಷ ಪ್ರೀತಿಯೇ ಬೇರೆಯವರಿಗಾಗಿ ತುಡಿಯುವ ಹೃದಯವಂತಿಕೆಯೇ ನಮಗೆ ಬೇಕಾಗಿದ್ದುದು.
ಈ ಸಂಸ್ಥೆಯಲ್ಲಿ ದುಡಿಯುವ ಅರ್ಹತೆ ನಿಮಗಿದೆ." ಸುದೀರ್ಘವಾಗಿ – ಆತ ಹೇಳುತ್ತಿದ್ದರೆ ಕನಸೋ ನನಸೋ ತಿಳಿಯದೆ ಒದ್ದಾಡಿದಳು.
ಹೀಗೂ ನಡೆಯುವುದುಂಟೇ?
ತನಗೆ ಕೆಲಸ ಸಿಕ್ಕಿಯೇಬಿಟ್ಟಿತೇ?
ತನ್ನೆಲ್ಲ ಕನಸು, ಆಸೆ, ನಿರೀಕ್ಷೆಗಳೆಲ್ಲ ಸಾಕಾರವಾಗಿ ಹೋಯಿತೇ?
ಇದೇನು ಅನಿರೀಕ್ಷಿತ?
ಇಷ್ಟು ದೊಡ್ಡ ಸಂಸ್ಥೆಯ ಈ ಹುದ್ದೆ ತನ್ನ ಪಾಲಾಯಿತೇ?
ಸಂತೋಷ ತಡೆಯಲಾರದೆ ಕಣ್ಣಲ್ಲಿ ದಳದಳನೇ ನೀರಿಳಿಯಿತು.
"ಬಾಮ್ಮ ಕುಳಿತುಕೊ, ಕೊಡು ನಿನ್ನ ಫೈಲ್" ಎಂದು ತಾವೇ ಕೇಳಿ ಫೈಲ್ ನೋಡಿದವರೇ, "ವೆರಿ ಗುಡ್, ಇಷ್ಟೊಂದು ಕ್ವಾಲಿಫಿಕೇಶನ್ ಇಟ್ಕೊಂಡಿರೋ ನೀವು ಇದೇ ಕೆಲ್ಸ ಯಾಕೆ ಬಯಸಿದಿರಿ?" ಪ್ರಶ್ನಿಸಿದರು.
ಅಷ್ಟರಲ್ಲಿ ಸಾವರಿಸಿಕೊಂಡಿದ್ದ ರಿತು, "ನಂಗೆ ಮೊದಲಿನಿಂದಲೂ ನಮ್ಮ ಅಮ್ಮನೆ ಆದರ್ಶ.
ನಮ್ಮ ಅಮ್ಮಂಗೆ ವಯಸ್ಸಾದವರನ್ನು, ಅಸಹಾಯಕರನ್ನು ಕಂಡರೆ ವಿಪರೀತ ಅಕ್ಕರೆ.
ಯಾರಿಗೆ ನಮ್ಮ ಅಗತ್ಯವಿದೆಯೋ ಅವರಿಗೆ ನಮ್ಮ ಸಹಾಯ ನೀಡಬೇಕು.
ಹಸಿದವರಿಗೆ ಅನ್ನ ನೀಡಬೇಕೇ ವಿನಾ ಹೊಟ್ಟೆ ತುಂಬಿದವರಿಗಲ್ಲ ಎಂದು ಸದಾ ಹೇಳ್ತಾ ಇರ್ತಾರೆ.
ದೇವರಿಗೆ ನೇರವಾಗಿ ಕೃತಜ್ಞತೆ ಸಲ್ಲಿಸೋಕೆ ಸಾಧ್ಯವಿಲ್ಲ.
ಹಾಗಾಗಿ ಇನ್ನೊಬ್ಬರಿಗೆ ಸ್ಪಂದಿಸೋ ಮೂಲಕ, ನೆರವಾಗೋ ಮೂಲಕ, ಆ ದೇವರು ನಮ್ಗೆ ಕೊಟ್ಟದ್ದನ್ನು ಹಿಂತಿರುಗಿಸೋಕೆ ಸಾಧ್ಯ ಎನ್ನುವ ನಮ್ಮ ಅಮ್ಮನ ಆದರ್ಶವೇ ನಂಗೆ ಸ್ಫೂರ್ತಿ.
ನಾನು ಇಷ್ಟೊಂದು ಓದಿರೋದೆಲ್ಲ ನನ್ನ ಜ್ಞಾನಾರ್ಜನೆಗಾಗಿ.
ಅದಕ್ಕೂ-ಇದಕ್ಕೂ ಸಂಬಂಧವಿಲ್ಲ.
ನಮ್ಮ ಅಮ್ಮನ ಎದೆಹಾಲಿನ ಜತೆ ಇನ್ನೊಬ್ಬರಿಗೆ ಮಿಡಿಯೊ ಹೃದಯಾನೂ ಕೊಟ್ಟು ನನ್ನ ಬೆಳೆಸಿದ್ದಾಳೆ.
ಸಾರ್, ನೀವೇನಾದರೂ ನನ್ನ ಈ ಗುಣಗಳನ್ನು ಮೆಚ್ಚಿ ಕೆಲ್ಸ ನೀಡಿದ್ದೇ ಆದ್ರೆ ಅದೆಲ್ಲವೂ ನಮ್ಮ ತಾಯಿಗೆ ಸೇರಬೇಕು" ಹೃದಯ ತುಂಬಿ ನುಡಿದಳು ರಿತು.
ತತ್‌ಕ್ಷಣವೇ ಅಪಾಯಿಂಟ್‌ಮೆಂಟ್ ಆರ್ಡರನ್ನು ಟೈಪ್ ಮಾಡಿಸಿ ಕೊಟ್ಟೇಬಿಟ್ಟರು.
ಆರ್ಡರನ್ನು ಕೈಯಲ್ಲಿ ಹಿಡಿದುಕೊಂಡ ರಿತು ಅದನ್ನು ಕಣ್ಣಿಗೊತ್ತಿಕೊಂಡು – "ಥ್ಯಾಂಕ್ಯೂ ಸರ್, ಥ್ಯಂಕ್ಯೂ ವೆರಿಮಚ್, ನಾನು ತುಂಬ ಲಕ್ಕಿ ಫೆಲೋ.
ನಾನು ಬಯಸಿದ ಕೆಲ್ಸ ನಂಗೆ ಸಿಕ್ಕಿದೆ.
ನಿಮ್ಮ ನಿರೀಕ್ಷೆನಾ ನಾನು ಸುಳ್ಳು ಮಾಡಲ್ಲ ಸರ್.
ನನ್ನ ಶಕ್ತಿಮೀರಿ ಈ ಸಂಸ್ಥೆಗಾಗಿ ದುಡಿಯಲು ಪ್ರಯತ್ನಿಸುತ್ತೇನೆ" ಹೃದಯ ತುಂಬಿ ಹೇಳಿದಳು.
ರಿತು ಬರುವುದನ್ನೇ ಕಾಯುತ್ತಿದ್ದ ತನುಜಾ, "ಇಂಟರ್‌ವ್ಯೂ ಏನಾಯ್ತೊ ಇಷ್ಟೊತ್ತಾದ್ರೂ ಬರಲಿಲ್ಲವಲ್ಲ, ಗಾಡಿ ಬೇರೇ ಇವತ್ತೇ ಕೆಟ್ಟುಹೋಗಿದೆ.
ಎಷ್ಟು ಹೊತ್ತಿಗೆ ಅಲ್ಲಿಗೆ ಹೋದಳೋ?
ಬರೋಕೆ ಆಟೋ ಸಿಕ್ತೋ ಇಲ್ಲವೋ?
ಸಿಟಿಯಿಂದ ದೂರ ಬೇರೆ ಇದೆ.
ಏನು ಮಾಡುತ್ತಾಳೋ?
ಮನು ಬೇರೆ ಊರಿನಲ್ಲಿಲ್ಲ.
ಅವರಿದ್ದಿದ್ದರೆ ಅವರೇ ಹೋಗಿ ಮಗಳ ಕರ್‍ಕೊಂಡು ಬಂದುಬಿಡುತ್ತಿದ್ದರು.
ನನಗೀ ಆತಂಕವೇ ಇರ್‍ತಾ ಇರ್‍ಲಿಲ್ಲ.
ಕಾಲ ಎಷ್ಟು ಮುಂದುವರಿದ್ರೇನು?
ಈ ಹೆಣ್ಣು ಹೆತ್ತವರ ಆತಂಕ ಮಾತ್ರ ಕಡಿಮೆಯಾಗಲ್ಲ.
ಈ ಹುಡುಗಿ ಒಂದು ಪೋನ್ ಆದ್ರೂ ಮಾಡಬಾರದೇ?
ಮೊಬೈಲ್ ಬೇರೆ ಸ್ವಿಚ್ ಆಫ್ ಮಾಡಿಕೊಂಡಿದ್ದಾಳೆ.
ಎಲ್ಲದರಲ್ಲೂ ಕಟ್ಟುನಿಟ್ಟು, ಸಂದರ್ಶನ ನಡೆಯುವಾಗ ಫೋನ್ ಬರಬಾರದು ಅಂತ ಆಫ್ ಮಾಡಿಕೊಂಡಿದ್ದಾಳೆ.
ಆಮೇಲಾದ್ರೂ ಆನ್ ಮಾಡಿಕೊಳ್ಳಬಾರದೇ?
ಯಾವಾಗ ಈ ಅಮ್ಮನ ಆತಂಕ ಅರ್ಥಮಾಡಿಕೊಳ್ಳುತ್ತಾಳೋ?
ಮೊದಲಿನಿಂದಲೂ ನಿರ್ಭಿಡೆ.
ಧೈರ್ಯವಂತೆ, ಎದೆಗಾರಿಕೆ ಅಪ್ಪನ ಥರ ಮೈಗೂಡಿಸಿಕೊಂಡು ಬಿಟ್ಟಿದ್ದಾಳೆ.
ಹೆಣ್ಣೆಂಬ ಯಾವ ಅಳುಕೂ ಆಕೆಯಲ್ಲಿಲ್ಲ.
ಎಷ್ಟು ಹೊತ್ತಿಗಾದ್ರೂ ಒಬ್ಳೇ ಬಂದುಬಿಡುತ್ತಾಳೆ.
"ಈ ಕಾಲಕ್ಕೆ ಹೀಗೆ ಇರಬೇಕು ತನು.
ಅದೆಲ್ಲ ನಿನ್ನ ಕಾಲಕ್ಕಾಯ್ತು.
ಇವತ್ತು ಒಂಟಿಯಾಗಿಯೇ ಹುಡುಗಿಯರು ಎಲ್ಲವನ್ನೂ ಎದುರಿಸಬೇಕು.
ಸದಾ ಒಬ್ಬರನ್ನ ಜತೆಗೆ ಕರ್‍ಕೊಂಡು ಹೋಗೋದು, ರಾತ್ರಿ ಒಳಗೆ ಮನೆಗೆ ಬಂದು ಸೇರಿಕೊಳ್ಳೋದು, ತಲೆ ತಗ್ಗಿಸಿಕೊಂಡು ಎಲ್ಲವನ್ನೂ ಸಹಿಸೋ ಕಾಲ ಇದಲ್ಲಮ್ಮ.
ಈಗ ಕಾಲ ಬದಲಾಗಿದೆ.
ಹೆಣ್ಣು-ಗಂಡು ಅನ್ನೋ ಭೇದ ಇಲ್ದೆ ಎಲ್ಲಾ ಕಡೆ ಬೆರೆಯೋ ಕಾಲ.
ಹೆಣ್ಣು ಅನ್ನೋದನ್ನೇ ಮರೆಯೋ ಕಾಲ ಇದು ತನು" ಅಂತ ಭಾಷಣನೇ ಪ್ರಾರಂಭಿಸಿಬಿಡುತ್ತಾರೆ.
ಆದ್ರೆ ನನ್ನ ಚಿಂತೆ ಎಲ್ಲಿ ಅರ್ಥವಾಗಬೇಕು ಈ ತಂದೆ-ಮಗಳಿಗೆ?
ಇನ್ನೂ ಅವಳ ಆಲೋಚನಾ ಸರಣಿ ಮುಂದುವರೀತಾನೇ ಇತ್ತೇನೋ?
ಅಷ್ಟರಲ್ಲಿ ಬೈಕ್ ನಿಂತ ಸದ್ದಾಗಿ ಹೊರಗೋಡಿದಳು.
"ಬಾಯ್ ಜಸ್ಸು, ನಾಳೆ ಮೀಟ್ ಮಾಡ್ತೀನಿ, ಬರ್‍ತಿಯಾ" ಎಂದು ಜಸ್ವಂತ್‌ಗೆ ಕೈಬೀಸಿದಳು ಬೈಕ್ ಇಳಿದು.
ತನುಜಳನ್ನು ಕಂಡವನೇ ಜಸ್ವಂತ್ – "ಹಾಯ್ ಆಂಟಿ, ನಾಳೆ ಪಾರ್‍ಟೀಲಿ ಸಿಕ್ತೀನಿ, ಬಾಯ್" ಎಂದವನೇ ಬೈಕ್ ಸ್ಟಾರ್ಟ್ ಮಾಡಿ ಹೊರಟೇಬಿಟ್ಟ.
ಅವನನ್ನು ಮಾತನಾಡಿಸಿ, ಒಳ ಕರೆಯುವ ವ್ಯವಧಾನವೂ ಇಲ್ಲದ ತನುಜಾ ರಿತುವಿನ ಮೇಲೆ ಒಮ್ಮೆಲೇ ರೇಗಿಕೊಂಡಳು.
"ಕೂಲ್ ಡೌನ್ ಮಮ್ಮಿ, ಕೂಲ್ ಡೌನ್.
ನಂಗೊತ್ತು, ನೀನು ಕಾಯ್ತಾ ಇರ್‍ತಿಯಾ, ಗಾಬರಿ ಆಗ್ತೀಯಾ ಅಂತ.
ಆದ್ರೆ ನೀನು ಯಾವಾಗ ಬದಲಾಗೋದು?
ಇವತ್ತು ಒಬ್ಬೊಬ್ಬರೇ ಫಾರಿನ್‌ಗೆ ಹುಡುಗೀರು ಹಾರೋ ಕಾಲ ಅಮ್ಮ.
ಒಂದೆರಡು ದಿನ ಬರ್‍ದೆ ಇದ್ರೂ ಗಾಬರಿ ಆಗಬಾರದು.
ಎಲ್ಲೋ ಹೋಗಿರ್‍ತಾಳೆ ಅಂತ ಧೈರ್ಯವಾಗಿರಬೇಕು" ಅಮ್ಮನನ್ನು ಕೆಣಕಿದಳು.
"ಒಂದೆರಡು ದಿನ ಬರ್‍ದೆ ಹೋದ್ರೂ ಗಾಬರಿ ಆಗಬಾರದಾ?
ಒಂದೆರಡು ದಿನ ಇರಲಿ, ಒಂದು ಗಂಟೆ ತಡವಾದ್ರೂ ನನ್ನೆದೆ ಹೊಡ್ಕೊತಾ ಇರುತ್ತೆ.
ನನ್ನ ಸಂಕಟ ನಿಂಗೆ ಹ್ಯಾಗೆ ಗೊತ್ತಾಗಬೇಕು?
ಅದಿರಲಿ, ಇಂಟರ್‌ವ್ಯೂ ಹ್ಯಾಗಾಯ್ತು?"
"ಇಂಟರ್‌ವ್ಯೂ ನಡೆದ್ರೆ ತಾನೇ ಹೇಗಾಯ್ತು ಅಂತ ಹೇಳೋಕೆ.
ಎಷ್ಟೊಂದು ಜನ ಇಂಟರ್‌ವ್ಯೂಗೆ ಬಂದಿದ್ದರು ಗೊತ್ತಾ?
ಅಮ್ಮಾ, ಪಾಪ ಅವರಿಗೆಲ್ಲ ಅದೆಷ್ಟು ನಿರಾಶೆ ಆಯ್ತೋ.
ಅಮ್ಮ ನೀನು ಜೀವನದಲ್ಲೇ ಕೇಳಿರಲ್ಲ, ಇವತ್ತು ನಂಗಾಗಿರೊ ಆನುಭವಾನ.
ಅದೇನಾಯ್ತು ಗೊತ್ತಾ ಅಮ್ಮ?" ಎನ್ನುತ್ತ ಅಲ್ಲಿ ನಡೆದದ್ದನ್ನೆಲ್ಲ ಸಾದ್ಯಂತ ವಿವರಿಸಿದಳು.
ಮಂತ್ರಮುಗ್ಧಳಾಗಿ ಹೋದಳು ತನುಜಾ.
ಹೀಗೂ ಉಂಟೇ?
ಈ ರೀತಿಯೂ ನಡೆಯಬಹುದೇ ಎನಿಸಿತು.
ಅವರು ಮಾಡಿದ್ದರಲ್ಲಿ ತಪ್ಪೇನೂ ಇಲ್ಲ.
ಅವರ ಬುದ್ಧಿವಂತಿಕೆಯನ್ನು ಮೆಚ್ಚಲೇಬೇಕು.
ನಿಜವಾದ ಅಂತಃಕರಣವುಳ್ಳವರಿಗೆ ಅವಕಾಶ ಕೊಡುವ ಸಲುವಾಗಿ ಮಾಡಿದ ಅವರ ನಾಟಕ ತನ್ನ ಮಗಳಂಥ ಹೃದಯವಂತ ಹುಡುಗಿಗೆ ಸಹಾಯವಾಯಿತಲ್ಲವೇ?
"ಏನಮ್ಮಾ, ಏನೂ ಮಾತಾಡ್ತಾನೇ ಇಲ್ಲ.
ಆಮೇಲೇನಾಯ್ತು ಗೊತ್ತಾ ಅಮ್ಮ.
"ಇಷ್ಟೊಂದು ಕ್ವಾಲಿಫಿಕೇಶನ್ ಇರೋ ನೀನು ಯಾಕಮ್ಮಾ ಈ ಕೆಲ್ಸಕ್ಕೆ ಬಂದೆ?
ನಿಂಗೆ ಇನ್ನೂ ಒಳ್ಳೆಯ ಅವಕಾಶ, ಒಳ್ಳೆಯ ಸಂಬಳ ಇರೋ ಕೆಲ್ಸ ಸಿಕ್ತಾ ಇತ್ತಲ್ಲ" ಅಂತ ಅಂದ್ರಮ್ಮ!
ನಾನೆಲ್ಲಿ ಅವರ ಕೆಲ್ಸನಾ ಮಧ್ಯದಲ್ಲಿಯೇ ಬಿಟ್ಟು ಹೋಗ್ತಿನೋ ಅನ್ನೋ ಅನುಮಾನ ಕಾಡಿರಬೇಕು.
ಅದಕ್ಕೆ ನಾನೇನು ಹೇಳ್ದೆ ಗೊತ್ತಮ್ಮಾ?
ನನ್ನಮ್ಮ ನಂಗೆ ಆದರ್ಶ, ಅಮ್ಮನ ಆದರ್ಶಾನೇ ನನ್ನ ದೇಹದಲ್ಲಿ ತುಂಬಿಕೊಂಡಿದೆ.
ಸೇವೆಯೇ ನನ್ನ ಗುರಿ, ನನ್ನ ಧ್ಯೇಯ" ಅಂತ ಹೇಳಿದೆ.
ಅವರಿಗೆ ಎಷ್ಟು ಸಂತೋಷವಾಯ್ತು ಗೊತ್ತಾ ಅಮ್ಮಾ?
ನೀನು ಅಜ್ಜಿಗೆ ಮಾಡ್ತಾ ಇದ್ದ ಸೇವೆನೇ ನನ್ನ ಕಣ್ಣ ಮುಂದಿದೆ ಅಮ್ಮಾ" ಅಮ್ಮನ ಭುಜಕ್ಕೆ ಒರಗಿ ಹೇಳುತ್ತಿದ್ದರೆ ಮಗಳ ತೋಳು ಸವರುತ್ತಾ, "ಅದು ನಿನ್ನ ದೊಡ್ಡ ಗುಣ ರಿತು.
ನಿಂಗೆ ಸೇವಾ ಮನೋಭಾವ ಹುಟ್ಟಿನಿಂದಲೇ ಬಂದುಬಿಟ್ಟಿದೆ.
ನೀನು ಚಿಕ್ಕ ಹುಡುಗಿಯಿಂದಲೂ ಅಷ್ಟೆ, ಭಿಕ್ಷುಕರೇನಾದ್ರೂ ಬೇಡ್ತಾ ಇದ್ರೆ ಮನೇಲಿದ್ದ ತಿಂಡಿನೆಲ್ಲ ಹಾಕಿಬಿಡ್ತಾ ಇದ್ದೆ.
ಎಷ್ಟೋ ಸಾರಿ ನಿನ್ನ ಕೈಲಿದ್ದ ದುಡ್ಡನ್ನೇ ಕೊಟ್ಟುಬಿಡ್ತಾ ಇದ್ದೆ.
ಬೇರೆಯವರ ಕಷ್ಟಕ್ಕೆ ಕರಗಿ ಹೋಗಿಬಿಡ್ತಾ ಇದ್ದೆ.
ಎಲ್ಲರೂ ಒಂದೇ ಎಂಬ ಮನೋಭಾವ ಆಗ್ಲೆ ನಿಂಗಿತ್ತು.
ಕೆಲಸದ ಲಕ್ಷ್ಮಿ ಮಗಳನ್ನ ಜತೆಯಲ್ಲಿಯೇ ಕೂರಿಸಿಕೊಂಡು ತಿಂಡಿ ತಿನ್ತಿದ್ದೆ.
ನಿನ್ನ ಮಂಚದ ಮೇಲೆ ಮಲಗಿಸಿಕೊಳ್ತಾ ಇದ್ದೆ.
ಇದೇ ಸ್ವಭಾವ ನಂಗೆ ತುಂಬಾ ಇಷ್ಟವಾಗ್ತಾ ಇದ್ದದ್ದು.
ಅದು ನೀನು ಕಲಿಸಿದ ಪಾಠವೇ ಅಲ್ವೇನಮ್ಮಾ?
ತಿಂಡಿ ಆದ ಕೂಡಲೇ ಎಲ್ಲರಿಗೂ ಕೊಡುವಂತೆ ಲಕ್ಷ್ಮಿಗೂ ಕೊಟ್ಟು, ಬಿಸಿ ಬಿಸಿ ತಿಂದು ಆಮೇಲೆ ಕೆಲ್ಸ ಮಾಡು ಅಂತಿದ್ದೆ.
ನೀನು ಕೂಡ ಯಾವತ್ತೂ ಯಾರಿಗೂ ಭೇದ ಮಾಡಿದವಳಲ್ಲ.
ಊರಿಂದ ತೋಟದಾಳು ಕೆಂಚ ಬಂದಾಗಲೂ ಟೇಬಲ್ ಮೇಲೆ ಕೂರಿಸಿ ಊಟ ಹಾಕ್ತಿದ್ದೆ.
ಮೇಲಿದ್ದ ಗೆಸ್ಟ್ ರೂಮನ್ನೇ ಅವನಿಗೂ ಮಲಗೋಕೆ ಬಿಟ್ಟುಕೊಡ್ತಿದ್ದೆ.
ನಿಂಗೆ ಮನೆಗೆ ಬಂದ ಎಲ್ಲರೂ ಒಂದೇ ಅನ್ನೋ ಭಾವನೆ ಇತ್ತು.
ಇದನ್ನೇ ನೋಡ್ತಾ ಬೆಳೆದ ನಂಗೆ ಬೇರೆ ಭಾವನೆ ಹೇಗಮ್ಮಾ ಬರೋಕೆ ಸಾಧ್ಯ?" ಭಾವುಕಳಾಗಿ ನುಡಿದಳು.
ಪ್ರೀತಿಯಿಂದ ರಿತುವಿನ ಹಣೆಗೆ ಮೃದುವಾಗಿ ಮುತ್ತನಿರಿಸಿದ ತನು, "ಜಸ್ವಂತ್ ಎಲ್ಲಿ ಸಿಕ್ದ ನಿಂಗೆ?" ಕೇಳಿದಳು.
"ಎಷ್ಟೊ ಹೊತ್ತು ಕಾದರೂ ಆಟೊ ಸಿಗಲಿಲ್ಲ.
ಅದಕ್ಕೆ ಅವನ ಮೊಬೈಲ್‌ಗೆ ಫೋನ್ ಮಾಡಿದೆ, ಬಂದು ಕರ್‍ಕೊಂಡು ಹೋಗು ಅಂತ.
ನಂಗೆ ಕೆಲ್ಸ ಸಿಕ್ಕಿದ್ದು ಅವನಿಗೂ ಸಂತೋಷವಾಗಿದೆ ಅಮ್ಮ.
ಮೊದ್ಲು ಮನೆಯವರಿಗೆ ತಿಳಿಸಿಬಿಡು ಅಂತ ಬಿಟ್ಟುಹೋದ.
ಇಲ್ಲದಿದ್ದರೆ ಎಲ್ಲೆಲ್ಲ ಸುತ್ತಿಸೋಕೆ ಕರ್‍ಕೊಂಡು ಹೋಗ್ತಾ ಇದ್ದನೋ?
ನಾಳೆ ಅಂತೂ ಪಾರ್ಟಿ ಕೊಡಿಸಲೇಬೇಕಂತೆ.
ಸಂಬಳ ಆದ ಮೇಲೆಕೊಡಿಸ್ತೀನಿ ಕಣೋ ಅಂದ್ರೂ ಕೇಳ್ತಾ ಇಲ್ಲ" ದೂರುವಂತೆ ಹೇಳಿದಳು.
"ಹೋಗ್ಲಿ ಬಿಡು ರಿತು.
ನಾವು ಇತ್ತೀಚಿಗೆ ಎಲ್ಲೂ ಹೊರಗೆ ಹೋಗೇ ಇಲ್ಲ.
ನಾಳೆ ಎಲ್ಲರೂ ಒಟ್ಟಿಗೆ ಹೋದರಾಯ್ತು." ಹೊರಗೆ ಹಾರ್‍ನ್ ಕೇಳಿಸಿದಾಗ, "ನಿಮ್ಮ ಅಪ್ಪ ಬಂದ್ರು ಅಂತ ಕಾಣುತ್ತೆ.
ಮೊದ್ಲು ವಿಷಯ ತಿಳಿಸಿಬಿಡು.
ಎಷ್ಟು ಸಂತೋಷಪಡ್ತಾರೋ ಮನು."
ಹಾಗೆಂದ ಕೂಡಲೇ ಅಮ್ಮನ ತೆಕ್ಕೆ ಬಿಟ್ಟು ಒಂದೇ ಉಸುರಿಗೆ ಹೊರಗೆ ಹಾರಿದಳು.
ಮನುವನ್ನು ತಬ್ಬಿಕೊಂಡೇ ಒಳಬರುತ್ತಾ ಎಲ್ಲವನ್ನೂ ವರದಿ ಮಾಡತೊಡಗಿದಳು.
"ಪಪ್ಪಾ, ನಾನು ಇಂಟರ್‌ವ್ಯೂಗೆ ಹೊರಟಾಗಲೇ ನನ್ನ ಗಾಡಿ ಕೈಕೊಟ್ಟಿತು.
ಆಟೋ ಹಿಡಿದು ಅಲ್ಲಿಗೆ ಹೋಗೋದ್ರೊಳಗೆ ಎಲ್ಲಿ ಲೇಟಾಗುತ್ತೋ ಅಂತ ಭಯ ಆಗಿತ್ತು.
ಆದ್ರೆ ಇನ್ನೂ ಒಂದು ಗಂಟೆ ಇಂಟರ್‌ವ್ಯೂ ಲೇಟ್ ಅಂತ ಹೇಳಿದ ಮೇಲೆ, ಕೂತ್ಕೊಂಡು ಬೇಸರವಾಗಿ ಹಾಗೆ ಅಲ್ಲಿದ್ದ ಗಾರ್ಡನ್ ಸುತ್ತಿ ಬರೋಣ ಅಂತ ಹೊರಟೆ.
ಅಲ್ಲೊಂದು ಅಜ್ಜಿ ಸಿಕ್ತು.
ನಮ್ಮಜ್ಜಿ ಥರಾನೇ ಇತ್ತು.
ಚೆನ್ನಾಗಿ ಮಾತನಾಡಿಸಿದೆ.
ಆಮೇಲೆ ಇಂಟರ್‌ವ್ಯೂ ನಡೆಯೋ ಜಾಗಕ್ಕೆ ಬಂದ್ರೆ ಒಬ್ಬಾತ ನರಳ್ತಾ ಇದ್ದಾರೆ.
ನಂಗೆ ಗಾಬರಿ ಆಯ್ತು.
ನೀರು ಕುಡಿಸಿ ಆಸ್ಪತ್ರೆಗೆ ಹೋಗೋಣ, ಬನ್ನಿ ಅಂತ ಕರ್‍ಕೊಂಡು ಹೋಗೋಕೆ ರೆಡಿಯಾದೆ.
ಆದ್ರೆ ಅವರು ಇಲ್ಲೇ ಡಾಕ್ಟರ್‌ ಇದ್ದಾರೆ ಬಾಮ್ಮ ಅಂತ ಕರ್‍ಕೊಂಡು ಅಲ್ಲಿಗೆ ಹೋದ್ರೆ, ಆ ಮನುಷ್ಯ ಕುದುರೆಯಂತೆ ಎದ್ದು ನಿಂತುಬಿಡೋದೇ ?
ಕಂಗ್ರಾಟ್ಸ್ ಬೇರೆ ಹೇಳ್ತಾ ಇದ್ದಾರೆ.
ನಂಗಂತೂ ಏನೂ ಅರ್ಥಾನೇ ಆಗ್ತಾ ಇಲ್ಲ.
ಅಷ್ಟರೊಳಗೆ ಇನ್ನೊಬ್ಬರು ಬಂದು ಎಲ್ಲವನ್ನೂ ವಿವರಿಸಿದರು.
ಹೊಸ ರೀತಿ ಇಂಟರ್‌ವ್ಯೂ ಇದು.
ಪ್ರಾಕ್ಟಿಕಲ್ ಇಂಟರ್‌ವ್ಯೂ ಮಾಡಿದ್ದೇವೆ.
ನೀವು ಸೆಲೆಕ್ಟ್ ಆಗಿದ್ದೀರಾ.
ನಾಳೆಯಿಂದಲೇ ಕೆಲ್ಸಕ್ಕೆ ಬನ್ನಿ ಅಂದ್ರಪ್ಪ."
"ಗುಡ್, ವೆರಿಗುಡ್, ನನ್ನ ಮಗಳು ಅಂದ್ರೆ ಹಾಗೇನೇ.
ಎಲ್ಲರಿಗಿಂತ ವಿಶೇಷ.
ನಂಗೆ ಗೊತ್ತಿತ್ತು ನೀನು ನಿನ್ನ ಮೊದಲನೆಯ ಇಂಟರ್‌ವ್ಯೂನಲ್ಲೇ ಗೆಲ್ತಿಯಾ ಅಂತ.
ಕಂಗ್ರಾಜುಲೇಷನ್" ಹೆಮ್ಮೆಯಿಂದ ಹೇಳಿದ ಮನು.
"ಅಲ್ವೆ ರಿತು, ನಿನ್ನ ಥರಾನೇ ಬೇರೆಯವರು ಆ ಸಮಯದಲ್ಲಿನಡ್ಕೊಂಡಿದ್ದರೆ ಏನು ಮಾಡ್ತಾ ಇದ್ದರಂತೆ?
ಯಾರನ್ನು ಆರಿಸಿ ಕೆಲ್ಸ ಕೊಡ್ತಾ ಇದ್ರಂತೆ?" ಅಷ್ಟು ಹೊತ್ತಿನಿಂದ ಕೊರೆಯುತ್ತಿದ್ದ ಅನುಮಾನವನ್ನು ಹೊರಹಾಕಿದಳು ತನುಜಾ.
"ಇನ್ನೂ ಒಂದೆರಡು ಪರೀಕ್ಷೆ ಮಾಡ್ತಾ ಇದ್ರು ಅಂತ ಕಾಣುತ್ತೆ.
ಅಷ್ಟೆಲ್ಲ ಮಾಡಿದವರು ಇದನ್ನು ಆಲೋಚನೆ ಮಾಡಿರಲ್ವ?
ನಿಜಕ್ಕೂ ಅಮ್ಮ ಅವರ ಪ್ಲಾನ್‌ನ ಮೆಚ್ಚಲೇಬೇಕು.
ಇವರು ಹೀಗೆ ಮಾಡ್ದೆ ಹೋಗಿದ್ದಿದ್ದರೆ ನಿಜವಾಗಿ ಯಾರಿಗೆ ಸೇವೆ ಮಾಡಬೇಕು ಅಂತ ಆಸೆ ಇರುತ್ತೋ ಅವರಿಗೆ ಅಲ್ಲಿ ಅವಕಾಶ ಸಿಗ್ತಾ ಇರ್‍ಲಿಲ್ಲ.
ಕೆಲವರಂತೂ ರೆಕ್ಮೆಂಡ್ ಲೆಟರ್ ತಂದಿದ್ರು.
ಮಿನಿಸ್ಟರ್ ಕೈಯಿಂದ ಫೋನ್ ಮಾಡಿಸ್ತೀನಿ ಅಂತ ಇದ್ರು ಅಂತ ಅವರೇ ಹೇಳಿದ್ರು.
ಯಾರ ಶಿಫಾರಸ್ಸೂ ಇಲ್ಲಿ ನಡೆಯೋಲ್ಲ ಅಂತನೂ ಹೇಳಿದ್ರು.
ಈ ಕಾಲದಲ್ಲೂ ಇದೆಲ್ಲ ಇದೆ ಅಂದ್ರೆ ನಂಬೋಕೆ ಆಗ್ತಾ ಇಲ್ಲ.
ಒಂದು ವೇಳೆ ಅವರ ಭರವಸೆ, ನಿರೀಕ್ಷೆಗಳು ಸುಳ್ಳಾಗಿಬಿಟ್ರೆ?
ನನ್ನಿಂದ ಅದನ್ನು ಉಳಿಸಿಕೊಳ್ಳೋಕೆ ಆಗದೆ ಇದ್ರೆ?" ಅನುಮಾನ ವ್ಯಕ್ತಪಡಿಸಿದಳು.
"ಛೇ, ಛೇ, ಹಾಗೆನ್ನಬೇಡ ರಿತು.
ಆತ್ಮವಿಶ್ವಾಸಾನ ಕಳ್ಕೋಬೇಡ.
ನೀನು ಯಾವತ್ತೂ ಸೋಲೋದಿಲ್ಲ ಅನ್ನೋ ಭರವಸೆ ನಮಗಿದೆ.
ನೀನು ಸೋಲ್ಲೂ ಬಾರದು, ನಿನ್ನ ಜತೆ ಸದಾ ನಾವು ಇರ್‍ತೀವಿ" ಮಗಳ ಬೆನ್ನು ತಟ್ಟುತ್ತ ಮನು ಅಭಿಮಾನಿಸಿದ.
"ಹೌದು ರಿತು, ನೀನು ಯಾವತ್ತೂ ಗೆಲುವಿನ ಹೆಜ್ಜೆನೇ ಇಡ್ತಾ ಇರಬೇಕು.
ಅದೇ ನಮ್ಮಾಸೆ ಕೂಡ.
ಈಗ ಆ ದೇವರು ನಿಂಗೆ ಕೊಟ್ಟಿದ್ದನ್ನೆಲ್ಲ ವಾಪಸ್ಸು ಮಾಡುವ ಅವಕಾಶ ಬಂದಿದೆ.
ಪ್ರಾಮಾಣಿಕವಾಗಿ, ನಿಸ್ಪೃಹವಾಗಿ ಆ ವೃದ್ಧರ ಸೇವೆ ಮಾಡು.
ನಿನ್ನಂಥ ಮೊಮ್ಮಗಳೋ ಮಗಳೋ ನಮಗಿರಬಾರದಿತ್ತೇ ಅನ್ನೋ ಭಾವನೆ ಬರುವಂತೆ ಅವರನ್ನು ನೀನು ಪ್ರೀತಿ ಮಾಡಬೇಕು.
ನೊಂದ ಒಡಲುಗಳು ಅವು.
ಅವಕ್ಕೆ ನಿನ್ನಂಥವರಿಂದ ತಂಪೆರೆಯಬೇಕು.
ಯಾರ ಮನಸ್ಸನ್ನೂ ನೋಯಿಸದಂತೆ ನಡೆದುಕೊ.
ಒಟ್ಟಿನಲ್ಲಿ ನನ್ನ ಮಗಳು ತಪ್ಪು ಮಾಡೋಲ್ಲ ಅನ್ನೋ ನಂಬಿಕೆನಾ ನೀನು ಉಳಿಸಿಕೊಡಬೇಕು.
ಯಾರಿಂದಲೂ ನಿನ್ನ ಬಗ್ಗೆ ಕೆಟ್ಟ ಮಾತು ಬರಬಾರದು.
ಸೇವೇನೇ ನಿನ್ನ ಉಸಿರಾಗಬೇಕು.
ನಿನ್ನ ಹೆತ್ತವರನ್ನು, ನಿನ್ನ ಅಜ್ಜಿಯನ್ನು ಅವರಲ್ಲಿ ಕಾಣು" ತನುಜಾ ಗಂಭೀರಳಾಗಿ ಮಗಳಿಗೆ ಉಪದೇಶಿಸಿದಳು.
"ಖಂಡಿತ ಅಮ್ಮಾ ನಾನು ಬಯಸಿ  ಪಡೆದಂಥ ಈ ಅವಕಾಶವನ್ನು ಸದುಪಯೋಗಪಡಿಸಿಕೊಳ್ತೀನಿ ಅಮ್ಮ.
ನಿನ್ನ ನಂಬಿಕೆಗೆ, ವಿಶ್ವಾಸಕ್ಕೆ ಖಂಡಿತ ಬೆಲೆ ಇರೋ ಹಾಗೆ ಮಾಡ್ತೀನಿ ಅಮ್ಮ" ಆತ್ಮವಿಶ್ವಾಸದಿಂದ ರಿತುವಿನ ಮೊಗ ಬೆಳಗುತ್ತಿತ್ತು.
"ಅಮ್ಮ ಮಗಳು ಇಬ್ರೇ ಮಾತಾಡ್ತಾ ಇರ್‍ತಿರೋ ನನ್ನ ಕಡೆನೂ ಸ್ವಲ್ಪ ಗಮನ ಹರಿಸ್ತೀರೋ?" ಮನು ಕೆಣಕಿದ.
"ಸ್ಸಾರಿ ಮನು, ರಿತುಗೆ ಕೆಲ್ಸ ಸಿಕ್ಕಿದ ಸಂತೋಷದಲ್ಲಿ ನಿಮ್ಮನ್ನ ವಿಚಾರಿಸಿಕೊಳ್ಳೋದೇ ಮರೆತುಬಿಟ್ಟೆ.
ಎಲ್ಲಾ ಹೇಗಾಯ್ತು?
ಚಿಕ್ಮಾವ, ಚಿಕ್ಕತ್ತೆ ಹ್ಯಾಗಿದ್ದಾರೆ?
ಊಟ ಮಾಡ್ತೀರೋ ಅಥವಾ ಸ್ವಲ್ಪ ಕಾಫಿ ಕುಡಿದು ರಿಲ್ಯಾಕ್ಸ್ ಆಗ್ತಿರೋ?" ಹೊರಗಿನಿಂದ, ಅಷ್ಟು ದೂರದಿಂದ ಬಂದ ಮನುವನ್ನು ವಿಚಾರಿಸದೆ, ಪ್ರಯಾಣದ ಆಯಾಸ ಪರಿಹರಿಸಿಕೊಳ್ಳಲು ಬಿಡದ ರಿತುವಿನ ಸಂಭ್ರಮದಲ್ಲಿ ಆತನನ್ನು ಮರೆತೇಬಿಟ್ಟೆ.
ತನ್ನನ್ನೇ ಬಯ್ದುಕೊಂಡಳು ತನುಜಾ.
"ಸದ್ಯಕ್ಕೆ ಸ್ಟ್ರಾಂಗ್ ಕಾಫಿ ಕೊಡು.
ಚಿಕ್ಕಮ್ಮ-ಚಿಕ್ಕಪ್ಪ ಇಬ್ರೂ ನಿನ್ನನ್ನ, ರಿತುನಾ ತುಂಬಾ ಕೇಳಿದರು.
ನೀವಿಬ್ಬರೂ ಬರ್‍ಲಿಲ್ಲ ಅಂತನೂ ಬೇಸರಪಟ್ಕೊಂಡರು.
ಇರೋ ಒಬ್ಬನೇ ಮಗನ ಮದ್ವೆ ನೀವಿಬ್ಬರೂ ತಪ್ಪಿಸಿಕೊಂಡಿರಲ್ಲ ಅಂತ ನಾ ಬರೋವರೆಗೂ ಪೇಚಾಡಿಕೊಳ್ತಾ ಇದ್ರು."
"ಏನ್ ಮಾಡೋದು ಹೇಳಿ, ನಂಗೂ ಆಸೆ ಇತ್ತು, ಮದ್ವೇಲಿ ಓಡಾಡಬೇಕು ಆಂತ.
ರಿತುದೂ ಇಂಟರ್‌ವ್ಯೂ ಇಲ್ಲೆ ಇದ್ದಿದ್ರೆ ಇಬ್ರೂ ಬರಬಹುದಿತ್ತು.
ಹೋಗ್ಲಿ ಬಿಡಿ, ರಾಹುಲ್ ಮಗುವಿನ ನಾಮಕರಣಕ್ಕೆ ಎಲ್ರೂ ಒಟ್ಟಿಗೆ ಹೋಗಿ ಬರೋಣ" ಎಂದಳು ತನುಜಾ.
"ಮತ್ತೊಂದು ವಿಷಯ ಗೊತ್ತಾ ತನೂ?
ಚಿಕ್ಕಮ್ಮ-ಚಿಕ್ಕಪ್ಪ ಇಬ್ರೂ ರಾಹುಲ್ ಜತೆ ಇರಲ್ವಂತೆ.
ನಾವಿಬ್ಬರೂ ಬೇರೆ ಮನೆ ಮಾಡ್ಕೊಂಡು ಇರ್‍ತೀವಿ.
ಗಂಡ-ಹೆಂಡತಿ ಜಾಲಿಯಾಗಿರಲಿ.
ಇಷ್ಟು ದಿನ ರಾಹುಲ್ ಓದು, ಕೆಲ್ಸ ಅಂತ ಒದ್ದಾಡಿದ್ದೆ ಆಯ್ತು.
ಈಗಲಾದರೂ ರಾಮ, ಕೃಷ್ಣ ಅಂತ ಹಾಯಾಗಿರ್‍ತೀವಿ ಅಂತ ಹೇಳಿ ಚಿಕ್ಕ ಮನೆ ಬಾಡಿಗೆಗೆ ತಗೊಂಡಿದ್ದಾರೆ ತನು.
ರಾಹುಲ್ ಅಂತೂ ಎಷ್ಟು ಬೇಡ ಅಂದ್ರೂ ಕೇಳ್ಲಿಲ್ಲ.
ರಾಹುಲ್ ಅಂತೂ ತುಂಬ ನೊಂದುಕೊಂಡಿದ್ದಾನೆ.
ಒಳ್ಳೆಯ ಕೆಲ್ಸ ಸಿಕ್ತು.
ಕೈತುಂಬಾ ಸಂಪಾದನೆ ಮಾಡ್ತಾ ಇದ್ದೀನಿ.
ಈಗ್ಲಾದ್ರೂ ಚೆನ್ನಾಗಿ ಅಪ್ಪ-ಅಮ್ಮನ್ನ ನೋಡ್ಕೊಳೋಣ ಅಂದ್ರೆ, ಮಗ-ಸೊಸೆ ಅಂತ ಯಾವ ಮಮಕಾರನೂ ಇಲ್ದೆ ಬೇರೆ ಮನೆ ಮಾಡಿದ್ದಾರೆ.
ಜನ ಏನು ಅಂದ್ರೋತಾರೆ?
ನೆಂಟರಿಷ್ಟರ ಮುಂದೆ ನನ್ನ ಚೀಪ್ ಮಾಡ್ತಾ ಇದ್ದಾರೆ ಅಂತ ಮದ್ವೇಲೂ ಬೇಸರದಿಂದಿದ್ದ.
ಈ ಚಿಕ್ಕಮ್ಮ-ಚಿಕ್ಕಪ್ಪ ಅದ್ಯಾಕೆ ಹಾಗೆ ಮಾಡ್ತಾ ಇದ್ದಾರೋ ಏನೋ?" ಬೇಸರಪಟ್ಟುಕೊಂಡೇ ಹೇಳಿದ.
"ಹೋಗ್ಲಿ ಬಿಡಿ.
ಅವರಿಷ್ಟ, ನಾಳೆ ಒಟ್ಟಿಗೆ ಇದ್ದು ಹೊಂದ್ಕೊಳ್ಳಲ್ಲ ಅಂತ ಅವನೇ ಹೆಂಡ್ತಿನ ಕರ್‍ಕೊಂಡು ಬೇರೆ ಹೋದ್ರೆ ಇವರಿಗೆ ತಾನೇ ನೋವು?
ಅದಕ್ಕೆ ಮುನ್ನೆಚ್ಚರಿಕೆಯಾಗಿ ತಾವೇ ಬೇರೆ ಇರ್‍ತಾ ಇದ್ದಾರೆ.
"ರಿತು ತಾನೇ ಅಪ್ಪನಿಗೆ ಬಿಸಿಬಿಸಿ ಕಾಫಿ ಮಾಡಿ ತಂದಿತ್ತಳು."
"ಅಪ್ಪ, ನಾನು ನಾಳೆನೇ ಡ್ಯೂಟಿಗೆ ಜಾಯಿನ್ ಆಗ್ತೀನಿ.
ನಾಳೆ ಒಂದು ದಿನ ನನ್ನ ಡ್ರಾಪ್ ಮಾಡಿ, ಪಿಕ್ ಅಪ್ ಮಾಡಿ, ನಾಡಿದ್ದಿನಿಂದ ನನ್ನ ಗಾಡೀಲೇ ಹೋಗ್ತೀನಿ.
ನಾಳೆನೇ ರಿಪೇರಿ ಮಾಡಿಸಬೇಕು.
ಇಲ್ದೆ ಇದ್ರೆ ನಂಗೇ ಕಷ್ಟ."
"ಸರಿ ಮಗಳೇ, ನಾಳೆನೇ ಗಾಡಿನಾ ರಿಪೇರಿಗೆ ಬಿಡ್ತೀನಿ.
ಆಲ್ ದಿ ಬೆಸ್ಟ್‌.
ಒಳ್ಳೆಯ ವರ್ಕರ್ ಅನ್ನಿಸ್ಕೋ" ಮಗಳನ್ನು ಹಾರೈಸಿದ ಮನು.
"ಅಮ್ಮಾ, ಡಬ್ಬಿಗೂ ಚಪಾತಿನೇ ಹಾಕಿಬಿಡು.
ಊಟ ಅಂತೂ ತಗೊಂಡು ಹೋಗಿರ್ತಿನಿ.
ಮೊದಲನೆಯ ದಿನ ಅಲ್ವಾ?
ಆಶ್ರಮದಲ್ಲಿ ಅಡುಗೆ ವ್ಯವಸ್ಥೆ ಇರಬೇಕು, ನೋಡೋಣ ನಾಳೆಯಿಂದ.
ಅಪ್ಪಾ ಬೇಗ ಬಾ, ನಂಗೆ ಹೊತ್ತಾಯಿತು.
ಮೊದಲನೆಯ ದಿನವೇ ಲೇಟಾಗಿ ಹೋದ್ರೆ ಚೆನ್ನಾಗಿರುತ್ತಾ?" ಚಪ್ಪಲಿ ಮೆಟ್ಟುತ್ತಲೇ ಕೂಗು ಹಾಕಿದಳು ರಿತು.
"ನಿನ್ನ ಪಂಕ್ಚುಯಾಲಿಟಿ ನಂಗೆ ಗೊತ್ತಿಲ್ವಾ?
ಮೊದಲನೆಯ ದಿನ ಏನು, ನೀನು ಯಾವತ್ತೂ ಸಮಯಕ್ಕೆ ಸರಿಯಾಗಿ ಹಾಜರಿರ್ತಿಯಾ" ಎನ್ನುತ್ತ ಹೊರಬಂದು ಮನು ಕಾರನ್ನು ಹೊರತೆಗೆದು ಸ್ಟಾರ್ಟ್ ಮಾಡಿದ.
ಓಡುತ್ತಲೇ ಬಂದ ತನುಜಾ, "ಡಬ್ಬಿಗೆ ಚಪಾತಿ ಹಾಕು ಅಂತ ಹೇಳಿ ಈಗ ಓಡಿ ಹೋಗ್ತಾ ಇದ್ದೀಯಾ?
ಅಲ್ಲೇನಾದ್ರೂ ಮಧ್ಯಾಹ್ನಕ್ಕೆ ಸಿಗದಿದ್ದರೆ ಏನು ಗತಿ?" ಡಬ್ಬಿಯನ್ನು ಕಿಟಕಿಯಿಂದಲೇ ರಿತುವಿಗೆ ವರ್ಗಾಯಿಸಿದಳು.
"ಬಾಯ್ ಅಮ್ಮಾ" ಎನ್ನುತ್ತ ಕೈಬೀಸಿದಳು.
ಆಶ್ರಮದೊಳಗೆ ಕಾಲಿಟ್ಟ ರಿತು ರೋಮಾಂಚಿತಳಾದಳು.
ಹಿಂದಿನ ದಿನ ಬಂದಾಗ ಅಂಥ ಭಾವನೆಗಳೇನೂ ಕಾಡಿರಲಿಲ್ಲ.
ಆದ್ರೆ ಈಗ ತಾನಿಲ್ಲಿಯೇ ಅಲ್ಲವೇ ಕೆಲಸ ಮಾಡಬೇಕಾದುದು.
ಹೆಚ್ಚಿನ ನಿರೀಕ್ಷೆಯೊಂದಿಗೆ ತನ್ನನ್ನು ಬರಮಾಡಿಕೊಳ್ಳುತ್ತಿರುವ ಸಂಸ್ಥೆಯ ಮುಖ್ಯಸ್ಥರಿಗೆ ಮನಸ್ಸಿನಲ್ಲಿಯೇ ಕೃತಜ್ಞತೆಯಿಂದ ನಮಿಸಿದಳು.
ಹೊಸ ಜಾಗ, ಹೊಸ ಉದ್ಯೋಗ, ನವಿರೇಳುವ ಭಾವದೊಂದಿಗೆ ಡ್ಯೂಟಿಗೆ ರಿಪೋರ್ಟ್ ಮಾಡಿಕೊಂಡಳು.
"ಇವತ್ತಿನಿಂದ ಇಲ್ಲಿನ ಮೇಲ್ವಿಚಾರಣೆಯೆಲ್ಲ ನಿಮ್ಮದೇ.
ನಮ್ಮದು ಲಾಭದ ಅಪೇಕ್ಷೆ ಇಲದೆ ಕೇವಲ ಸೇವೆಗಾಗಿ ದುಡಿಯುತ್ತಿರುವ ಸಂಸ್ಥೆ.
ಇಲ್ಲಿರುವ ವೃದ್ಧರೆಲ್ಲ ಅನಾಥರಲ್ಲ.
ಅವರ ಮಕ್ಕಳಾಗಿ ನಾನು, ನೀವು ಮತ್ತು ಇಲ್ಲಿನ ಸಿಬ್ಬಂದಿಗಳೆಲ್ಲ ಇದ್ದೇವೆ.
ಯಾವ ಘಳಿಗೇಲೂ ಅವರನ್ನು ತಿರಸ್ಕಾರವಾಗಿ, ತಾತ್ಸಾರವಾಗಿ ಕಾಣಬಾರದು.
ಹಾಗೇನಾದ್ರೂ ಅವರು ನೊಂದುಕೊಂಡರೆ, ಮೇಲೆ ಇರೋ ನನ್ನ ಹೆಂಡತಿಯ ಆತ್ಮ ನೋಯುತ್ತೆ.
ಅವಳ ಆಸೆ, ಸಾಕಾರ ಎಲ್ಲವೂ ಈ ಸಂಸ್ಥೆಯೇ ಆಗಿದೆ.
ಈ ಸಂಸ್ಥೆಗಾಗಿ ವಸುಧಾ ತನ್ನ ಇಡೀ ಜೀವನವನ್ನೇ ಮುಡಿಪಾಗಿಟ್ಟಿದ್ದಳು.
ಅವಳ ಕನಸನ್ನು ನಾನು ಮುಂದುವರಿಸಿಕೊಂಡು ಹೋಗ್ತಾ ಇದ್ದೀನಿ.
ನೀವೂ ಅದರಲ್ಲಿ ಒಬ್ಬರಾಗಬೇಕು" ಗಂಭೀರವಾಗಿ ಮನಮುಟ್ಟುವಂತೆ ಹೇಳಿದರು.
ರಿತು ಸುಮ್ಮನೇ ತಲೆ ಆಡಿಸಿದಳು.
ಪ್ರಾರ್ಥನಾ ಮಂದಿರದಲ್ಲಿ ಎಲ್ಲರೂ ಸೇರಿದ್ದರು.
ಅಲ್ಲಿಗೆ ಕರೆದೊಯ್ದು ರಿತುವಿನ ಪರಿಚಯ ಮಾಡಿಸಲಾಯಿತು.
ನಿನ್ನೆ ಸಿಕ್ಕಿದಾಕೆ ಗುಂಪಿನಲ್ಲಿದ್ದರೂ ಪರಿಚಯದ ನಗೆ ಬೀರುತ್ತ, ಆತ್ಮೀಯ ನೋಟ ಹರಿಸಿದಾಗ ಪ್ರತಿಯಾಗಿ ರಿತು ಕೂಡ ಅದೇ ನೋಟ ಬೀರಿದಳು.
ಎಲ್ಲರಿಗೂ ಕೈಜೋಡಿಸಿ ವಂದಿಸುತ್ತ ತನ್ನನ್ನು ತಮ್ಮಲ್ಲಿ ಒಬ್ಬಳಂತೆ ನೋಡಬೇಕೆಂದು, ತಮ್ಮ ಯಾವುದೇ ಸಮಸ್ಯೆಗಳಿಗೆ ಓಗೊಡಲು ತಾನು ಸದಾ ಸಿದ್ದವೆಂದು ನುಡಿದಾಗ ಹರ್ಷದಿಂದ ಎಲ್ಲರೂ ಚಪ್ಪಾಳೆ ತಟ್ಟುತ್ತ ಸ್ವಾಗತಿಸಿದರು.
ಇಡೀ ಆಶ್ರಮದಲ್ಲಿ ಒಟ್ಟು ನೂರಾ‌ಇಪ್ಪತ್ತು ಜನ ವೃದ್ದರಿದ್ದರು.
ಕೆಲವರು ತಾವಾಗಿಯೇ ಸ್ವ-ಸಂತೋಷವಾಗಿ ವೃದ್ದಾಶ್ರಮ ಸೇರಿದ್ದರೆ, ಕೆಲವರು ಪರಿಸ್ಥಿತಿಯ ಒತ್ತಡದಿಂದ, ಮಕ್ಕಳ ನಿರ್ಲಕ್ಷ್ಯದಿಂದ ನೊಂದು ಇಲ್ಲಿ ಸೇರಿದ್ದರು.
ಮತ್ತೆ ಕೆಲವರು ನೋಡಿಕೊಳ್ಳುವವರಿಲ್ಲದೆ ನಿರಾಶ್ರಿತರಾಗಿ, ಅನಾಥರಾಗಿ ಇಲ್ಲಿ ಬಂದು ಸೇರಿದ್ದರು.
ಒಟ್ಟಿನಲ್ಲಿ ಎಲ್ಲಾ ನದಿಗಳೂ ಸಾಗರವನ್ನು ಸೇರುವಂತೆ, ಕಾರಣಗಳೇನೇ ಇದ್ದರೂ ವೃದ್ದಾಶ್ರಮದ ಸದಸ್ಯರಾಗಿ ತಮ್ಮ ನೋವು-ನಲಿವುಗಳನ್ನು ಹಂಚಿಕೊಳ್ಳುತ್ತ, ಇಲ್ಲಿರುವವರೇ ಪರಮಾಪ್ತರು ಎಂಬಂತೆ ಪರಿಸ್ಥಿತಿಗೆ ಹೊಂದಿಕೊಂಡು ಹೋಗುತ್ತಿದ್ದರು.
ಇಂಥವರ ಜತೆ ಕೆಲಸ ಮಾಡುವ ಅವಕಾಶ ಸಿಕ್ಕಿದ್ದು ತನ್ನ ಸುದೈವವೆಂದೇ ರಿತು ಭಾವಿಸಿದಳು.
"ರಿತು ಇವತ್ತು ಏನಾಯ್ತು ಗೊತ್ತಾ?
ಆಫೀಸಿನಲ್ಲಿ, ಇನ್ನೇನು ಆಫೀಸ್ ಟೈಮ್ ಮುಗೀಬೇಕು ಅನ್ನುವಾಗ ಯಾರೋ ಇಬ್ಬರು ವಯಸ್ಸಾದ ದಂಪತಿ ಲಗೇಜ್ ಹಿಡ್ಕೊಂಡು ಸೀದಾ ಆಫೀಸಿನೊಳಗೆ ಬಂದರು.
ಅವರ ಮಗ ಇದೇ ಆಫೀಸಿನಲ್ಲಿ ಕೆಲ್ಸ ಮಾಡ್ತಾ ಇದ್ದಾನೆ ಅಂತ ತಿಳ್ಕೊಂಡು ಬಂದಿದ್ದಾರೆ.
ಪಾಪ, ಆತ ಈ ಆಫೀಸಿನಲ್ಲಿಲ್ಲ ಅಂತ ಗೊತ್ತಾದ ಮೇಲೆ ತುಂಬಾ ಅಪ್‌ಸೆಟ್ ಆಗಿಬಿಟ್ರು.
ಈ ಊರಲ್ಲಿ ಬೇರೆ ಯಾರೂ ಪರಿಚಯಸ್ಥರು ಇಲ್ಲ ಅಂತ ಕಾಣುತ್ತೆ.
ಹೊಟೇಲಿನಲ್ಲಿ ರೂಮ್ ಮಾಡುವಷ್ಟು ಧೈರ್ಯವಂತರೂ ಅಲ್ಲ ಅನ್ನಿಸ್ತು.
ಹಳ್ಳಿಯ ಮುಗ್ಧ ಜನ.
ಪಾಪ ಅನ್ನಿಸಿತು.
ಇವತ್ತು ರಾತ್ರಿ ಇಲ್ಲೇ ಉಳ್ಕೊಂಡು ನಾಳೆ ಹೋಗ್ತೀವಿ ಅಂತ ನಮ್ಮ ಬಾಸ್‌ನ ಅಂಗಲಾಚಿದರು ರಿತು.
ನಮ್ ಬಾಸ್ ಬೇರೆ ತುಂಬಾ ಸ್ಟ್ರಿಕ್ಟ್, "ಆಗೋದೇ ಇಲ್ಲ, ಹಾಗೆಲ್ಲ ಕೊಡೋಕೆ ಆಗಲ್ಲ, ತಪ್ಪಾಗುತ್ತೆ" ಅಂತ ಹೇಳಿಬಿಟ್ಟರು.
ಹಾಗೆಂದ ಕೂಡಲೇ ಆ ವೃದ್ಧರು ಅದೆಷ್ಟು ಪೆಚ್ಚಾಗಿಬಿಟ್ಟರು ಅಂತ.
ನಂಗಂತೂ ಹೊಟ್ಟೆ ಉರಿದುಹೋಯ್ತು.
ನಮ್ಮ ಮನೆಗೆ ಬಂದು ಉಳ್ಕೊಳ್ಳಿ, ಈ ರಾತ್ರಿ ಪಾಪ ಎಲ್ಲಿ ಇರ್ತಿರಿ?
ಬೀದೀಲಿ ಇರೋಕೆ ಆಗುತ್ತಾ?
ಬನ್ನಿ ಅಂತ ಕರೆದೆ.
ಆದ್ರೆ ತುಂಬಾ ಸ್ವಾಭಿಮಾನಿ ದಂಪತಿ, ನಿಮಗ್ಯಾಕೆ ತೊಂದರೆ.
ಯಾರೋ ನೆಂಟರಿದ್ದಾರೆ ಅಲ್ಲಿಗೇ ಹೋಗ್ತೀವಿ ಅಂದರು.
ನಂಗಂತೂ ಅವರ ಮುಗ್ಧ ಮುಖಗಳೇ ಎದುರಿಗೆ ಬರುತ್ತಿವೆ.
ಅವರ ಮಗ ಯಾಕೆ ಸುಳ್ಳು ಅಡ್ರೆಸ್ ಕೊಟ್ಟ?
ಈ ಸಾಗರದಲ್ಲಿ ಎಲ್ಲಿ ಅಂತ ಮಗನ್ನ ಹುಡುಕುತ್ತಾರೋ ಏನೋ?" ದೀರ್ಘವಾಗಿ ಹೇಳಿದ ತನುಜಾ ತಟ್ಟೆಯಲ್ಲಿ ಅನ್ನ ಬಡಿಸಿಕೊಂಡಿದ್ದರೂ ತಿನ್ನಲಾರದೆ ಒದ್ದಾಡಿದಳು.
"ಹೋಗ್ಲಿ ಬಿಡಮ್ಮಾ, ನೀನಂತೂ ಬನ್ನಿ ಅಂತ ಕರೆದ್ಯಲ್ಲ, ಬರದೇ ಹೋದರೆ ಏನು ಮಾಡೋಕೆ ಆಗುತ್ತೆ?
ಆಫೀಸಿನಲ್ಲಿ ಹೇಗೆ ಅವರನ್ನ ಇರಿಸಿಕೊಳ್ಳೋಕೆ ಆಗುತ್ತೆ?
ಇನ್ನು ನಾಳೆ-ನಾಡಿದ್ದು ಎರಡೂ ದಿನಾನೂ ರಜೆ.
ನಾಳೆ ಏನಾದ್ರೂ ಹೆಚ್ಚು-ಕಡಿಮೆ ಆದ್ರೆ ನಿಮ್ಮ ಬಾಸ್ ತಾನೇ ಫೇಸ್ ಮಾಡಬೇಕು.
ಮಗ ಸಿಗದೆ ಇದ್ರೆ ಮತ್ತೆ ಹಳ್ಳಿಗೆ ಹೋಗ್ತಾರೆ ಬಿಡು.
ಅಷ್ಟು ಸಣ್ಣ ವಿಷಯಕ್ಕೆ ತಲೆ ಕೆಡಿಸಿಕೊಂಡು, ಊಟ ಮಾಡದೆ ಕೂತಿದ್ದೀಯಾ?
ಬೇಗ ಊಟ ಮಾಡಿ ಕೈತೊಳ್ಕೊ.
ಕೈಯೆಲ್ಲಾ ಒಣಗ್ತಾ ಇದೆ" ತಾಯಿಯನ್ನು ಊಟ ಮಾಡಲು ಬಲವಂತ ಮಾಡಿದಳು.
ರಾತ್ರಿ ಮಲಗಿದ್ದರೂ ತನುಜಾಳಿಗೆ ದಂಪತಿಗಳದ್ದೇ ನೆನಪು.
ಯಾಕೋ ಅವರು ತೀವ್ರವಾಗಿ ಕಾಡಹತ್ತಿದರು.
ಒಂದು ಹಂತದಲ್ಲಿ ಮನುವನ್ನು ಕರೆದುಕೊಂಡು ಹೋಗಿ ಅವರು ಅಲ್ಲಿಯೇ ಇದ್ದರೆ ಬಲವಂತವಾಗಿಯಾದರೂ ಕರೆದುಕೊಂಡು ಬರಬೇಕು ಅಂತ ಅನ್ನಿಸಿಬಿಟ್ಟಿತು.
ಈ ಅರ್ಧರಾತ್ರಿಯಲ್ಲಿ ತಾನು ಮನುವನ್ನು ಏಳಿಸಿ, ತನ್ನ ಅನಿಸಿಕೆಯನ್ನು ತಿಳಿಸಿದರೆ ತನ್ನನ್ನು ಹುಚ್ಚಿ ಎಂದು ಲೇವಡಿ ಮಾಡುವುದು ಖಂಡಿತ ಎಂದು ಬಲವಂತವಾಗಿ ಹತ್ತಿಕ್ಕಿಕೊಂಡಳು.
ಅವರು ನಾನು ಕರೆದಾಗ ಬರಲ್ಲ ಅಂದಕೂಡಲೇ ನಾನು ಸುಮ್ಮನಾಗಬಾರದಿತ್ತು.
ಬಲವಂತವಾಗಿ ಒಪ್ಪಿಸಿ ಕರೆತರಬೇಕಿತ್ತು.
ಮಗ ಸಿಗುವ ತನಕ ಇಲ್ಲೇ ಇಟ್ಟುಕೊಳ್ಳಬಹುದಿತ್ತು.
ಸಿಗದಿದ್ದ ಪಕ್ಷದಲ್ಲಿ ಹಳ್ಳಿಗೆ ಕಳುಹಿಸಿದರಾಗಿತ್ತು.
ತಾನೆಂಥ ಉದಾಸೀನ ಮಾಡಿದೆ.
ಆಗಲೇ ಈ ನಿರ್ಧಾರ ಮಾಡಿದ್ದರೆ ಆಪತ್ಕಾಲದಲ್ಲಿ ವೃದ್ಧರಿಗೆ ಸಹಾಯ ಮಾಡಿದ ತೃಪ್ತಿಯಾದರೂ ಸಿಕ್ಕಿ, ಹೀಗೆ ರಾತ್ರಿಯೆಲ್ಲಾ ಚಡಪಡಿಸುತ್ತ ನಿದ್ದೆಗೆಡುವುದು ತಪ್ಪುತ್ತಿತ್ತು ಎಂದು ಅದೆಷ್ಟು ಬಾರಿ ಅಂದುಕೊಂಡಳೋ?
ಬೆಳಗ್ಗೆ ಎದ್ದಕೂಡಲೇ ಮನುವಿಗೆ ಹೇಳಿ ಕರೆದುಕೊಂಡು ಬರಬೇಕು ಎಂದು ತೀರ್ಮಾನ ಮಾಡಿದ ಮೇಲೆಯೇ ತನುವಿಗೆ ನಿದ್ದೆ ಬಂದದ್ದು.
ಒಂದು ವೇಳೆ ಅವರು ಅಲ್ಲಿ ಇಲ್ಲದಿದ್ದರೂ ಎಲ್ಲಿಯೋ ಕ್ಷೇಮವಾಗಿ ಇದ್ದಾರೆಂಬ ನೆಮ್ಮದಿಯಾದರೂ ಸಿಕ್ಕಿತು ಎಂದು ಅಂದುಕೊಂಡಳು.
ಆದರೆ ಬೆಳಗಾದೊಡನೆ ಮನೆಯಲ್ಲಿ ನಡೆದದ್ದೇ ಬೇರೆ.
ಜಾಗಿಂಗ್‌ಗೆಂದು ಹೋಗಿದ್ದ ಮನು ಎಡವಿ ಬಿದ್ದು, ಕಾಲು ಮುರಿದುಕೊಂಡು ಆಸ್ಪತ್ರೆ, ಮನೆ ಎಂದು ಓಡಾಡುವ ಗಡಿಬಿಡಿ, ಗಾಬರಿ, ಆತಂಕಗಳಲ್ಲಿ ಆ ವೃದ್ದರು ಅವಳ ಮನಃಪಟಲದಿಂದ ಮರೆಯಾಗಿ ಬಿಟ್ಟಿದ್ದರು.
ಆಸ್ಪತ್ರೆಯಲ್ಲಿ ಎರಡು ದಿನವಿದ್ದ ಮನು ಪ್ಲಾಸ್ಟರ್ ಹಾಕಿಕೊಂಡು ಇನ್ನೆರಡು ತಿಂಗಳು ಮಂಚ ಬಿಟ್ಟು ಕೆಳಗಿಳಿಯುವಂತಿರಲಿಲ್ಲ.
ಸದ್ಯ ಆಸ್ಪತ್ರೆ ವಾಸ ಎರಡೇ ದಿನಕ್ಕೆ ಮುಗಿಯಿತಲ್ಲ ಎಂದು ತನುಜಾ ಸಮಾಧಾನಿಸಿಕೊಂಡಳು.
ಶನಿವಾರ, ಭಾನುವಾರ, ಎರಡೂ ದಿನಗಳು ರಜೆ ಇದ್ದುದರಿಂದ ರಜೆ ಹಾಕುವ ಅಗತ್ಯ ಬರಲಿಲ್ಲ.
ಮನುವನ್ನು ನೋಡಿಕೊಳ್ಳುವ ಸಲುವಾಗಿ ರಜೆ ಹಾಕಲು ಮುಂದಾಗಿದ್ದ ತನುಜಾಳನ್ನು ಮನುವೇ ಬೇಡವೆಂದು ತಡೆದಿದ್ದ.
ಊರಿನಿಂದ ಅಣ್ಣನ ಮಗ ಧರಣಿಯನ್ನು ಕರೆಸಿಕೊಳ್ಳುತ್ತೇನೆ.
ನೀನು ಆಫೀಸಿಗೆ ಹೋಗು ಎಂದು ಬಲವಂತ ಮಾಡಿದ.
ತನುಜಾಳ ಅವಶ್ಯಕತೆ ಆಫೀಸಿಗೆ ಎಷ್ಟಿದೆ ಎಂದು ಅರಿವಿದ್ದೇ ಮನು ತನುಜಾಳನ್ನು ಆಫೀಸಿಗೆ ಕಳುಹಿಸಿದ್ದ.
ಮನು ರಾತ್ರಿಯೇ ಫೋನ್ ಮಾಡಿದ್ದರಿಂದ ಧರಣಿ ಬೆಳಗ್ಗೆಯೇ ಬಂದುಬಿಟ್ಟ.
ಧರಣಿ ಬಂದದ್ದನ್ನು ನೋಡಿಯೇ ನಿರಾತಂಕವಾಗಿ ಆಫೀಸಿಗೆ ಹೊರಟಳು ತನು.
ಧರಣಿ ತನಗಿಂತ ಹೆಚ್ಚಾಗಿ ಚಿಕ್ಕಪ್ಪನನ್ನು ನೋಡಿಕೊಳ್ಳುವನೆಂಬ ಖಾತ್ರಿ ಇತ್ತು.
ಹಾಗಾಗಿಯೇ ಆತಂಕ ಕಡಿಮೆಯಾಯಿತು.
ರಿತು ಅಂತೂ ತುಂಬಾ ಪೆಚ್ಚಾಗಿಬಿಟ್ಟಿದ್ದಳು.
ಪ್ರೀತಿಯ ಅಪ್ಪ ಇನ್ನೆರಡು ತಿಂಗಳು ಹಾಸಿಗೆಯಲ್ಲಿಯೇ ಮಲಗಿ ಇರಬೇಕಾದ ಪರಿಸ್ಥಿತಿಯಿಂದ ದುಗುಡಗೊಂಡಿದ್ದಳು.
ಮೊದಲೇ ಅವಳದು ಅತಿ ಮೃದು ಮನಸ್ಸು.
ಯಾರೇ ನೋಯುತ್ತಿದ್ದರೂ ದ್ರವಿಸುವ ರಿತು ಅಪ್ಪನಿಗಾದ ಈ ಆಘಾತದಿಂದ ತಾನೇ ನೋವು ಅನುಭವಿಸುತ್ತಿರುವಂತೆ ಚಡಪಡಿಸುತ್ತಿದ್ದಳು.
ಇದ್ದುದರಲ್ಲಿ ತನುಜಳೇ ಧೈರ್ಯಸ್ಥೆ ಎನ್ನಬೇಕು.
ರಿತುವನ್ನು ಒಂದು ಕಡೆ ಸುಧಾರಿಸುತ್ತ, ಮನುವನ್ನೂ ನೋಡಿಕೊಂಡು ಮನಸ್ಸಿಗಾದ ಕಸಿವಿಸಿ, ನೋವು, ಬೇಸರವನ್ನು ಮರೆಮಾಡುತ್ತ ಆಸ್ಪತ್ರೆಯಿಂದ ಮನೆಗೆ ಕರೆತರುವತನಕ ಕೊಂಚವೂ ಏರುಪೇರಾಗದಂತೆ ಅಚ್ಚುಕಟ್ಟಾಗಿ ನಿಭಾಯಿಸಿ, ಮನುವಿನ ಕಣ್ಣಲ್ಲಿ ಮೆಚ್ಚುಗೆ ಮೂಡಿಸಿದಳು.
ಅದಕ್ಕೆಂದೇ ತನುಜಾಳನ್ನು ಕಂಡರೆ ಮನುವಿಗೆ ಅಭಿಮಾನ, ಬರೀ ಅಭಿಮಾನವಲ್ಲ, ಅದು ಹುಚ್ಚು ಅಭಿಮಾನ.
ಮನೆಗೆ ಬಂದ ಮೇಲೂ ಅಪ್ಪನನ್ನು ಬಿಟ್ಟು ಅಲ್ಲಾಡದೆ ಮಂಚಕ್ಕಂಟಿಕೊಂಡೇ ಕುಳಿತು ಅಪ್ಪನಿಗೆ ಏನೋ ಆಗಿಹೋಯಿತೆಂಬಂತೆ ವರ್ತಿಸುತ್ತಿದ್ದ ರಿತುವನ್ನು ಮನು ರೇಗಿಸಿದ, "ರಿತು, ಕಾಲಿನ ಮೂಳೆ ಮಾತ್ರ ಮುರಿದಿದೆ.
ಕಾಲು ಮುರ್ಕೊಂಡು ಕುಂಟ ಆಗಿಲ್ಲ ಕಣೆ.
ಪ್ರಾಣ ಅಂತೂ ಈ ಬಾಡಿಲೇ ಉಳ್ಕೊಂಡಿದೆ.
ನೀನ್ಯಾಕೆ ಇಷ್ಟೊಂದು ಫೀಲ್ ಆಗ್ತಾ ಇದ್ದೀಯಾ?" ಅಂತ ನಗಾಡಿದ.
ಕಣ್ಣಲ್ಲಿ ನೀರು ತುಂಬಿಕೊಂಡಿದ್ದ ರಿತು ಥಟ್ಟನೆ ಅಪ್ಪನ ಬಾಯಿ ಮುಚ್ಚುತ್ತ, "ಅಪ್ಪಾ, ಹಾಗೆಲ್ಲ ಮಾತಾಡಬೇಡ, ಈಗ್ಲೇ ನಾನು ಕಂಗೆಟ್ಟು ಹೋಗಿದ್ದೇನೆ.
ನನ್ನ ಇನ್ನಷ್ಟು ಹೆದರಿಸಬೇಡ.
ನೀನು ಬಿದ್ದುಬಿಟ್ಟಿದ್ದೀಯಾ ಅಂತ ಗೊತ್ತಾದ ಕೂಡಲೇ ನನ್ನೆದೆನೇ ಒಡೆದುಹೋಗಿತ್ತು.
ಸದ್ಯ ಇಷ್ಟಕ್ಕೆ ಮುಗೀತಲ್ಲ ದೇವರ ದಯೆ.
ನನ್ನ ಅಪ್ಪಂಗೆ ಏನೂ ಆಗೋಲ್ಲ.
ನೀನು ಏನೇನೋ ಮಾತನಾಡಬೇಡ" ಅತ್ತೇಬಿಟ್ಟಳು.
ತನುವೇ ಬಯ್ದು ಎಚ್ಚರಿಸಿದಳು.
"ಯಾಕೆ ಹೀಗೆಲ್ಲಾ ಆಡ್ತೀಯಾ ರಿತು?
ನೀನು ಬಹಳ ಧೈರ್ಯಸ್ಥೆ ಅಂತ ಅಂದುಕೊಂಡಿದ್ದು ನನ್ನದೇ ತಪ್ಪು, ನೀನೇ ನಂಗೆ ಧೈರ್ಯ ಹೇಳಬೇಕು.
ಅಂಥದ್ದರಲ್ಲಿ ಹೀಗೆ ಗರಬಡಿದವಳಂತೆ ಕುಳಿತದ್ದು ನೋಡಿ ನಂಗೆಷ್ಟು ಆತಂಕ ಆಯ್ತು ಗೊತ್ತಾ?
ಎಲ್ಲಾ ಕಡೆ ನಾನೇ ಓಡಾಡಬೇಕಾಯ್ತು.
ಇಷ್ಟು ದೊಡ್ಡ ಮಗಳಿದ್ದು ನಂಗೆ ಏನೂ ಹೆಲ್ಪ್ ಆಗಲೇ ಇಲ್ಲ.
ಹೀಗೆ ಎದೆಗುಂದಿದರೆ ಹೇಗೆ ರಿತು?
ಬಂದದ್ದನ್ನೆಲ್ಲ ಎದುರಿಸುವ ಎದೆಗಾರಿಕೆ ನಿನ್ನಲ್ಲಿ ಇರಬೇಕು ಅಂತ ನಿನ್ನ ಬೆಳೆಸಿದ್ದೆಲ್ಲ ಎಲ್ಲಿ ಹೋಯ್ತು?
ಕಲ್ಲೆದೆ ನಿನ್ನದಾಗಬೇಕು.
ಆಗಷ್ಟೇ ಈ ಬದುಕಿನಲ್ಲಿ ದಿಟ್ಟವಾಗಿ ನಡೆಯೋಕೆ ಸಾಧ್ಯ.
ಮನೋಸ್ಥೆರ್ಯ ಬೆಳೆಸಿಕೊಳ್ಳಬೇಕು.
ಇದೇ ಕೊನೆ, ಇನ್ನು ಮುಂದೆ ಈ ಅಳುಮುಂಜಿ ರಿತುವನ್ನು ನಾನು ನೋಡೋಕೆ ಇಷ್ಟಪಡಲ್ಲ" ಎಂದು ನಿಷ್ಟುರವಾಗಿಯೇ ನುಡಿದಳು.
ತಾನು ಬೆಳೆಸಿದ ರಿತುವೇ ಇವಳು ಎನಿಸಿಬಿಟ್ಟಿತ್ತು ಅವಳಿಗೆ.
ರಿತುವಿಗೂ ಈ ಪರಿ ಹೊಸದೇ.
ಮನಸ್ಸು ಮೃದುವಾಗಿದ್ದರೂ ಬಂದದ್ದನ್ನೆಲ್ಲ ಧೈರ್ಯವಾಗಿ ಫೇಸ್ ಮಾಡುವುದನ್ನು ಅಮ್ಮನಿಂದಲೇ ಕಲಿತಿದ್ದಳು.
ಆದರೇಕೊ ಅಪ್ಪ ಬಿದ್ದದ್ದು, ನೋವಿನಿಂದ ಮುಖ ಕಿವುಚುತ್ತಿದ್ದುದು, ಆಸ್ಪತ್ರೆಯಲ್ಲಿ ಸ್ಟೆಚರಿನಲ್ಲಿ ಮಲಗಿಸಿಕೊಂಡು ಒಳ ಕರೆದೊಯ್ದದ್ದು ಅವಳಿಗೇಕೋ ತನ್ನ ಪ್ರೀತಿಯ ಅಪ್ಪ, ಸದಾ ಜೇಮ್ಸ್ ಬಾಂಡ್‌ನಂತೆ ಇರುತ್ತಿದ್ದ ಅಪ್ಪ, ಜಾಗಿಂಗ್, ವ್ಯಾಯಾಮದಿಂದ ಸದಾ ಆರೋಗ್ಯದಿಂದ ನಳನಳಿಸುತ್ತಿದ್ದ ತನ್ನ ಅಪ್ಪನಂಥ ಅಪ್ಪ ಹಾಸಿಗೆಯ ಮೇಲೆ ಪ್ಲಾಸ್ಟರ್ ಹಾಕಿಸಿಕೊಂಡು ನೋವಿನಿಂದ ಒದ್ದಾಡುತ್ತ ಮಲಗಿದ್ದು ಅವಳನ್ನು ತಲ್ಲಣಿಸುವಂತೆ ಮಾಡಿತ್ತು.
ಶೂನ್ಯ ಆವರಿಸಿದಂತಾಗಿ ಏನು ಮಾಡಲೂ ತೋಚದೆ ಬೆಪ್ಪಾಗಿ ಕುಳಿತುಬಿಟ್ಟಿದ್ದಳು.
ಈಗಷ್ಟೇ ಅವಳಿಗರಿವಾಗಿತ್ತು, ತಾನೆಷ್ಟು ಅಪ್ಪನನ್ನು ಹಚ್ಚಿಕೊಂಡಿದ್ದೆ ಎಂದು, ಈ ಅತಿ ಪ್ರೀತಿಯೇ ಅವಳೆದೆಗೆ ಆಘಾತ ತಡೆದುಕೊಳ್ಳುವ ಶಕ್ತಿಯನ್ನು ದೂರ ಮಾಡಿತ್ತು.
ತನುಜಾ ನಿಷ್ಠುರವಾಗಿ ಹೇಳದಿದ್ದರೆ ಈ ಆಘಾತದಿಂದ ಹೊರಬರಲು ಇನ್ನೆಷ್ಟು ದಿನ ಬೇಕಾಗಿರುತ್ತಿತ್ತೋ?
ಅಮ್ಮನ ನುಡಿಗಳು ಮನದಾಳಕ್ಕೆ ಇಳಿದು ತನ್ನ ಬಗ್ಗೆಯೇ ತಾನು ನಾಚಿಕೊಳ್ಳುವಂತಾಗಿತ್ತು.
ತನ್ನ ಭಯ, ಆತಂಕ ಅತಿ ಎನಿಸಿ ಮನಸಿಗೆ ಧೈರ್‍ಯ ತಂದುಕೊಂಡಳು.
ಅಪ್ಪನಿಗಾಗಿರುವುದು ಒಂದು ಸಣ್ಣ ಆಕ್ಸಿಡೆಂಟ್ ಅಷ್ಟೇ.
ಇನ್ನೆರಡು ತಿಂಗಳಲ್ಲಿ ಮಿಂಚಿನಂತೆ ಓಡಾಡುವ, ಜೇಮ್ಸ್ ಬಾಂಡ್‌ನಂತಾಗುವ ಅಪ್ಪನ ಬಗ್ಗೆ ತನ್ನ ಕಳವಳ ಸಲ್ಲದು ಎಂದುಕೊಂಡು ಕಣ್ಣೀರು ಒರೆಸಿಕೊಂಡು, "ಸ್ಸಾರಿ ಅಮ್ಮ, ಸ್ಸಾರಿ ಅಪ್ಪ ಅಪ್ಪನಿಗೇನಾಯ್ತೋ ಅನ್ನೋ ಭಯದಲ್ಲಿ ನಂಗೇನು ತೋಚಲೇ ಇಲ್ಲ.
ಒಂದೆರಡು ದಿನ ನಂಗೆ ಎಲ್ಲಾ ಮರೆತುಹೋಗಿತ್ತು.
ನಾನು ಡ್ಯೂಟಿಗೆ ಹೊರಡ್ತೀನಿ" ಎಂದು ಎದ್ದು ಹೊರಟಾಗ ತನುಜಾ ಮತ್ತು ಮನು ಹೆಮ್ಮೆಯಿಂದ ರಿತುವಿನೆಡೆ ನೋಡಿದರು.
ಆ ನೋಟದಲ್ಲಿ ಆಪ್ಯಾಯಮಾನವಿತ್ತು.
ಅಭಿಮಾನವಿತ್ತು, ಪ್ರೀತಿಯಿತ್ತು.
"ತನುಜಾ, ನೀನು ಅಷ್ಟೊಂದು ಒರಟಾಗಿ ಹೇಳಬಾರದಿತ್ತು" ಮನು ಆಕ್ಷೇಪಿಸಿದ.
"ನಾನು ಹಾಗೆ ಹೇಳದೆ ಇದ್ರೆ ಇನ್ನೂ ನಿಮ್ಮ ಮುಂದೆ ಅಳ್ತಾ ಕೂತಿರ್ತಿದ್ದಳು, ನಿಮ್ಮ ಮುದ್ದಿನ ಮಗಳು.
ನನ್ನ ಮಾತು ಮನಸ್ಸಿಗೆ ನಾಟಿದ್ರಿಂದ್ಲೇ ಅವಳು ಮೊದಲಿನಂತಾಗಿದ್ದು" ತನ್ನನ್ನು ಸಮರ್ಥಿಸಿಕೊಂಡಳು ತನುಜಾ.
"ಎಲ್ಲರ ಹಾಗೆ ಅಲ್ವೇನೇ ನಮ್ಮ ಮಗಳೂ, ಯಾವತ್ತೂ ಹೀಗೆ ಆಗಿರಲಿಲ್ಲ.
ನಾನು ಆಸ್ಪತ್ರೆಗೆ ಹೋಗಿದ್ದನ್ನೇ ರಿತು ನೋಡಿಲ್ಲ.
ದೇವರ ದಯೆಯಿಂದ ನಿಮ್ಮಿಬ್ಬರಿಗೂ ಆಸ್ಪತ್ರೆ ಮೆಟ್ಟಿಲು ಏರೋ ಪ್ರಸಂಗವೇ ಇದುವರೆಗೆ ಬಂದಿರಲಿಲ್ಲ.
ಈಗ ದಿಢೀರನೇ ನಾನು ಕಾಲು ಮುರ್ಕೊಂಡು ಮಲಗಿದ್ದರೆ ಯಾವ ಹೆತ್ತ ಮಕ್ಕಳು ಸಹಿಸುತ್ತಾರೆ ಹೇಳು.
ನಮ್ಮ ರಿತುನೂ ಇದಕ್ಕೆ ಹೊರತಲ್ಲ.
ನಾನು ಅಂದ್ರೆ ಅವಳಿಗೆ ಪ್ರಾಣ.
ನಂಗೇನು ಆಗಿ ಹೋಯ್ತೋ ಅನ್ನೋ ಭಯದಿಂದ ಹಾಗಾಗಿದ್ದಳು ಅಷ್ಟೇ."
ಮನುವಿನ ಪಕ್ಕ ನಿಧಾನವಾಗಿ ಕೂರುತ್ತ ತನುಜಾ, "ಹಾಗಾಗಬಾರದು ಅಂತ ಅಲ್ವೇನ್ರಿ ನಮ್ಮಾಸೆ?
ಎಲ್ಲರ ಹಾಗೆ ಬೆಳೀಬಾರದು ಅನ್ನೋದೇ ತಾನೆ ನಮ್ಮ ಉದ್ದೇಶ?
ನಮ್ಮ ರಿತು ಎಲ್ಲರಿಗಿಂತ ಭಿನ್ನವಾಗಿರಬೇಕು.
ಮಗ-ಮಗಳು ಎರಡೂ ಅವಳೇ.
ಗಂಡಿನ ಧೈರ್ಯ, ಹೆಣ್ಣಿನ ಮನಸ್ಸು ಎರಡೂ ಇರಬೇಕು.
ಬಂದದ್ದನ್ನೆಲ್ಲ ಎದುರಿಸುತ್ತ ಎದೆಗಾರಿಕೆಯುಳ್ಳ ಹೆಣ್ಣಾಗಿ, ಅಂಜದೆ, ಅಳುಕದ ಮಾನವತೆಯ ಸಾಕಾರವಾಗಿರಬೇಕು ಅಂತ ತಾನೇ ನಾವು ಅವಳ ಪ್ರತಿಯೊಂದು ಹೆಜ್ಜೆಯನ್ನೂ ಎಚ್ಚರಿಕೆಯಿಂದ ಇಡಿಸುತ್ತಿದ್ದದ್ದು.
ಒಂದು ಕ್ಷಣ ಏನಾಗಿಹೋಯ್ತು ಅವಳಿಗೆ?
ಈ ಸಣ್ಣ ಆಘಾತಾನ ಅವಳಿಂದ ತಡೆಯೋಕೆ ಆಗ್ಲಿಲ್ಲ ಅಂದ್ರೆ ಮುಂದೆ ಏನನ್ನ ಎದುರಿಸುತ್ತಾಳೆ ?
ನನ್ನ ಮಗಳು ಎಲ್ಲರಿಗಿಂತ ಬೇರೆಯೇ ಆಗಿರಬೇಕು.
ಸಾಧಾರಣ ಹೆಣ್ಣಾಗಿ ಮದ್ವೆ, ಸಂಸಾರ ಅಂತ ತನ್ನ ಬದುಕನ್ನ ಮಾತ್ರ ಅಪ್ಪಿಕೊಳ್ಳೋ ಮಗಳಾಗಿರಬಾರದು.
ತನ್ನ ಬದುಕಿನ ಜತೆಜತೆಗೆ ಮದರ್ ಥೆರೆಸಾ, ನೈಟಿಂಗೇಲ್ ಮುಂತಾದವರ ಗುಣಗಳನ್ನು ಅಳವಡಿಸಿಕೊಂಡು ಬೇರೆಯವರಿಗಾಗಿಯೂ ಬದುಕಬೇಕು.
ಹಾಗೆ ಬದುಕಬೇಕಾದಲ್ಲಿ ಯಾವ ಆಘಾತಗಳೂ ಅವಳನ್ನು ಅಲುಗಾಡಿಸಬಾರದು, ಎಲ್ಲವನ್ನೂ ನುಂಗಿಕೊಳ್ಳುವ ಗುಣ ಬೆಳೆಸಿಕೊಳ್ಳಬೇಕು.
ನಮ್ಮ ರಿತು ಅಸಾಧಾರಣ ಹೆಣ್ಣಾಗಬೇಕು.
ಆ ಎಲ್ಲಾ ಕುರುಹುಗಳೂ ಅವಳಲ್ಲಿ ಕಾಣ್ತಾ ಇವೆ.
ನಿಮಗಾದ ಈ ಆಘಾತ ಕ್ಷಣ ಅವಳನ್ನು ತಲ್ಲಣಗೊಳಿಸಿತಷ್ಟೇ.
ಈಗ ಸರಿಯಾಗಿ ಬಿಟ್ಟಳು" ಅವಳ ಮಾತು ಮುಗಿಯುವುದಕ್ಕೂ ರಿತು ಸಿದ್ಧವಾಗಿ ಹೊರಬರುವುದಕ್ಕೂ ಸರಿಯಾಯ್ತು.
"ಅಮ್ಮಾ, ನಿನ್ನ ಆಫೀಸಿಗೆ ಡ್ರಾಪ್ ಮಾಡಿ ನಾನು ಹೋಗ್ತಿನಿ ಬಾ" ಎಂದಳು.
ಗಂಡನೆಡೆ ನೋಡಿ ನನ್ನ ಮಾತು ನಿಜ ತಾನೇ ಎಂಬಂತೆ ಕಣ್ಣಿನಲ್ಲಿಯೇ ಕೇಳಿದಳು.
ನೀನು ಹೇಳಿದ್ದು ಸರಿ ಎಂಬಂತೆ ಕತ್ತಾಡಿಸಿದ ಮನು.
ಧರಣಿಗೆ ಮನುವನ್ನು ಹೇಗೆ ನೋಡಿಕೊಳ್ಳಬೇಕು?
ಯಾವ್ಯಾವಾಗ ಯಾವ ಯಾವ ಮಾತ್ರ ನೀಡಬೇಕು ಎಂದು ತಿಳಿಸಿದ ತನುಜಾ ತಿಂಡಿ, ಅಡುಗೆ ಎಲ್ಲಾ ಮಾಡಿರುವುದಾಗಿ, ಮಧ್ಯಾಹ್ನ ಊಟ ಮಾಡಿಸು.
ಸಂಜೆ ಬೇಗ ಬಂದು ತಿಂಡಿ ಮಾಡ್ತೀನಿ ಎಂದು ಹೇಳಿ ಅಡುಗೆ ಮನೆಯ ಪರಿಚಯವನ್ನು ಮಾಡಿಸಿದಳು.
"ಇದೇನು ಚಿಕ್ಕಮ್ಮ, ನಾನೇನು ಹೊಸದಾಗಿ ನಿಮ್ಮ ಮನೆಗೆ ಬಂದಿದ್ದಿನಾ?
ನಿಂಗೆ ಗಾಬರಿಯಿಂದ ಎಲ್ಲಾ ಮರೆತುಹೋಗಿದೆ.
ನೀನೇನು ವರಿ ಮಾಡ್ಕೊಬೇಡ.
ಚಿಕ್ಕಪ್ಪನ್ನ ನಾನು ಚೆನ್ನಾಗಿ ನೋಡಿಕೊಳ್ತಿನಿ.
ಹಾಯಾಗಿ ನೀವಿಬ್ಬರೂ ಕೆಲಸಕ್ಕೆ ಹೋಗಿ ಬನ್ನಿ.
ಸಂಜೆ ಮಾತ್ರ ನನ್ನ ಬಿಟ್ಟುಕೊಡಿ.
ಸಂಜೆ ಒಂದು ಪಾರ್ಟ್‌ಟೈಮ್ ಕೆಲ್ಸ ಒಪ್ಪಿಕೊಂಡಿದ್ದೇನೆ ಎಕ್ಸ್‍ಪೀರಿಯನ್ಸ್‍ಗಾಗಿ. 
ಇಲ್ಲಿ ಅನುಭವವಾದ್ರೆ ನಮ್ಮೂರಲ್ಲೇ ಕೆಲ್ಸ ಸಿಗೋ ಛಾನ್ಸ್ ಇದೆ" ಎಂದ ಧರಣಿ.
"ಸರಿಯಪ್ಪ ನಂಗೂ ಯಾಕೋ ತಲೆ ಕೆಟ್ಟಂತಾಗಿದೆ.
ಸುಮ್ಮೆ ಎರಡು ತಿಂಗಳು ವೇಸ್ಟ್ ಆಗುತ್ತಲ್ಲ ನಿಂಗೆ ಅಂತ ಅಂದ್ಕೋತಾ ಇದ್ದೆ.
ಒಳ್ಳೆಯ ಅವಕಾಶವೇ ಸಿಕ್ಕಿದೆ.
ಸಂಜೆ ನೀನು ಹೋಗು.
ನಾನು ಬಂದ ಮೇಲೆ ಎಲ್ಲಾ ನೋಡಿಕೊಳ್ತೀನಿ.
ನಡಿ ರೀತು, ಲೇಟಾಗಿಯೇ ಬಿಟ್ಟಿತು.
ಬಾಸ್ ಏನನ್ನುತ್ತಾರೋ?" ಹೊರಡಲು ರಿತುವನ್ನು ಅವಸರಿಸಿದಳು.
ಮನೆ ಬಿಡುವ ತನಕ ಮನುವೇ ಮನದಲ್ಲಿ ನೆಲೆನಿಂತುಬಿಟ್ಟಿದ್ದರಿಂದ ಬೇರೆ ಯಾವ ಆಲೋಚನೆಗೂ ಅವಕಾಶವಿರಲಿಲ್ಲ.
ಈಗ ನಿರಾತಂಕವಾಗಿ ಧರಣಿಗೆ ಮನುವನ್ನು ಒಪ್ಪಿಸಿ ಬಂದದ್ದರಿಂದ ಮನಸ್ಸು ಆಫೀಸನ್ನು ಕುರಿತು ಯೋಚಿಸಲು ಪ್ರಾರಂಭಿಸಿತ್ತು.
ಆಫೀಸಿನ ವಿಷಯ ಯೋಚಿಸುತ್ತಿರುವಾಗಲೇ ಅದುವರೆಗೂ ಮರೆಯಾಗಿಯೇ ಹೋಗಿದ್ದ ಆ ವೃದ್ಧ ದಂಪತಿ ನೆನಪಾಗಿ ಪಾಪ, ಏನು ಪಾಡುಪಡುತ್ತಿದ್ದಾರೋ ಈ ಅರಿಯದ ಊರಿನಲ್ಲಿ ಇವತ್ತೇನಾದರೂ ಸಿಕ್ಕಿದರೆ ಕರೆದುಕೊಂಡೇ ಬರುತ್ತೇನೆ ಎಂದುಕೊಂಡಳು.
ರಿತುವಿನ ಮನಸ್ಸು ಕೂಡ ತಿಳಿಯಾಗಿತ್ತೇನೋ?
"ಅಮ್ಮಾ, ಮೊನ್ನೆ ಹೇಳಿದ್ಯಲ್ಲ ಆ ಮುದುಕರ ವಿಷಯ.
ಅವರಿಗ್ಯಾರೂ ಇಲ್ಲದಿದ್ದರೆ ನಮ್ಮ ಆಶ್ರಮಕ್ಕೆ ಬರಲು ತಿಳಿಸಮ್ಮ, ತೀರಾ ನಿರಾಶ್ರಿತರಾದವರಿಗೆ, ಅನಾಥರಿಗೆ ಅಲ್ಲಿ ಇರೋಕೆ ಫ್ರಿಯಾಗಿ ಅವಕಾಶ ಕೊಡ್ತಾರಂತೆ.
ನೀನೇ ಕರ್ಕೊಂಡು ಬಾ.
ಇಲ್ಲದಿದ್ದರೆ ಆಟೋದಲ್ಲಿ ಕೂರಿಸಿ ಅಡ್ರೆಸ್ ಹೇಳು.
ಬೇರೆ ಕಡೆ ವ್ಯವಸ್ಥೆ ಆಗೋವರೆಗೆ ಬೇಕಾದ್ರು ಇರಬಹುದು.
 ಖಾಯಂ ಆಗಿ ಬೇಕಾದ್ರೆ ಇರಬಹುದು.
ನಿನ್ನ ಕೆಲಸದಲ್ಲಿ ಮುಳುಗಿ ಮರೀಬೇಡ, ನಾನು ಬರ್‍ಲಾ" ತನುಜಾಳನ್ನು ಆಫೀಸ್ ಮುಂದೆ ಇಳಿಸಿ ಭರ್ರೆಂದು ಹೋಗಿಯೇಬಿಟ್ಟಳು ಅಷ್ಟು ಹೇಳಿ.
ಸ್ಪೀಡ್ ಕಡಿಮೆ ಮಾಡಿಕೋ ಎಂದು ಹೇಳಬೇಕು.
ಇಷ್ಟೊಂದು ಸ್ಪೀಡಾಗಿ ಹೋದರೆ ಹೇಗೆ?
ನನ್ನ ಕೂರಿಸಿಕೊಂಡ್ರೆ ನಿಧಾನವಾಗಿ ಹೋಗ್ತಾಳೆ.
ಒಬ್ಳೇ ಆದ್ರೆ ರಾಕೆಟ್‌ನಂತೆ ಹೋಗುತ್ತಾಳೆ.
ಸರಿಯಾಗಿ ಬಯ್ದು ಹೇಳಬೇಕು ಎಂದುಕೊಳ್ಳುತ್ತಲೇ ಆಫೀಸಿನ ಒಳಹೊಕ್ಕಳು.
ಗುಂಪಾಗಿ ನಿಂತು ಎಲ್ಲರೂ ಮಾತಾಡಿಕೊಳ್ಳುತ್ತಿದ್ದಾರೆ.
ಕುತೂಹಲ ಕೆರಳಿ ಗುಂಪಿನತ್ತ ನಡೆದಳು.
ತನುಜಾಳನ್ನು ಕಂಡಕೂಡಲೇ ಸಮೀರ್, "ಮೇಡಮ್ ವಿಷಯ ಗೊತ್ತಾಯ್ತಾ?
ಮೊನ್ನೆ ಮಗನನ್ನು ಹುಡುಕಿಕೊಂಡು ಬಂದಿದ್ರಲ್ಲ ಆ ಮುದುಕರು ಏನು ಮಾಡ್ಕೊಂಡಿದ್ದಾರೆ ಗೊತ್ತಾ?" ಎಂದ.
ಏನು ಮಾಡಿಕೊಂಡಿದ್ದಾರೆ ಸಮೀರ್ ಅಂತ ಕುತೂಹಲದಿಂದ ಕೇಳಿದಳು ತನುಜಾ.
ಅವ್ರಿಬ್ಬರೂ ರಾತ್ರಿ ಆತ್ಮಹತ್ಯೆ ಮಾಡಿಕೊಂಡಿದ್ದಾರೆ ಮೇಡಂ, ಮಗ ಸರಿಯಾದ ವಿಳಾಸವನ್ನೇ ಕೊಟ್ಟೇ ಇಲ್ಲ.
ಮಗ ಮನೆ ವಿಳಾಸನೆ ಕೊಡದೆ ಹೋದರೆ, ಅವರು ಸಾಕಲಿಲ್ಲ ಅಂತ ದೂರೋ ಹಾಗೇ ಇಲ್ವಲ್ಲ.
ಅಂತೂ ಈಗೀಗ ಜನ ತುಂಬ ಬುದ್ದಿವಂತರಾಗ್ತಾ ಇದ್ದಾರೆ.
"ವಿಷಯ ಗೊತ್ತಾದ ಕೂಡಲೇ ಅಲ್ಲಿ ನಿಲ್ಲಲಾರದೆ ತನ್ನ ಚೇಂಬರಿಗೆ ಬಂದು, ತನ್ನ ಕುರ್ಚಿಯ ಮೇಲೆ ಕುಸಿದು ಕುಳಿತುಬಿಟ್ಟಳು.
ಕ್ಷಣ ಎಲ್ಲವೂ ಅಯೋಮಯವೆನಿಸಿ ಕಣ್ಣು ಕತ್ತಲಿಟ್ಟಿತು.
ಸತ್ಯವನ್ನು ಅರಗಿಸಿಕೊಳ್ಳಲಾರದೆ ಏನಾಯ್ತು?
ಯಾಕೆ ಹೀಗಾಯ್ತು?
ಮನಸ್ಸಿನಲ್ಲಿ ಏಳುತ್ತಿದ್ದ ಸಾವಿರ ಪ್ರಶ್ನೆಗಳಿಗೆ ಉತ್ತರಿಸಲಾರದೆ ಕಂಗೆಟ್ಟು ಹೋದಳು.
ಅಷ್ಟರಲ್ಲಿ ಒಳಬಂದ ಸಮೀರ್, "ಏನಾಯು ಮೇಡಮ್ ?ಹುಷಾರಿಲ್ವಾ?
ನೀರು ಕೊಡಲಾ?" ಗಾಬರಿಯಿಂದ ಗಾಳಿ ಬರಲೆಂದು ಫ್ಯಾನ್ ಹಾಕಿ, ಜಗ್ಗಿನಿಂದ ಲೋಟಕ್ಕೆ ನೀರು ಬಗ್ಗಿಸಿ, "ಮೊದ್ಲು ನೀರು ಕುಡಿಯಿರಿ ಮೇಡಮ್, ಬಿಸಿಲಿಗೆ ತಲೆ ಸುತ್ತಿರಬೇಕು.
ಸ್ವಲ್ಪ ಸುಧಾರಿಸಿಕೊಳ್ಳಿ.
ಆಗದೆ ಇದ್ರೆ ರಜಾ ಹಾಕಿ ಮನೆಗೆ ಹೋಗಿಬಿಡಿ ಮೇಡಮ್ ನಾನು ಬಾಸ್‌ಗೆ ಹೇಳೀನಿ ಬೇಕಾದ್ರೆ" ಎಂದ.
ನೀರು ಕುಡಿದು ಕೊಂಚ ಸುಧಾರಿಸಿಕೊಂಡ ತನುಜಾ, "ಏನಾಗಿಲ್ಲ ಸಮೀರ್ ರಾತ್ರಿ ಎಲ್ಲಾ ನಿದ್ದೆ ಇಲ್ಲ.
ಬಂದ ಕೂಡಲೇ ಈ ವಿಷಯ ಕೇಳಿದ್ನಲ್ಲ ಶಾಕ್ ಆಯ್ತು.
ಹೇಗಾಯಿತಂತೆ ಇದೆಲ್ಲ?
ಬಾಡಿಗಳು ಎಲ್ಲಿವೆ?
ನಾನು ಒಂದು ಸಲ ನೋಡಬೇಕು ಸಮೀರ್" ಧ್ವನಿ ನಡುಗುತ್ತಿತ್ತು.
"ಎಕ್ಸೆಟ್ ಆಗಬೇಡಿ ಮೇಡಮ್, ಇದೆಲ್ಲ ಅಪರೂಪನಾ ಈ ಊರಲ್ಲಿ?
ದಿನಕ್ಕೆ ಇಂಥವುಗಳು ಅದೆಷ್ಟು ನಡೆಯುತ್ತೋ ?
ಇನ್ನೂ ವಿಷಯ ಏನು ಅಂತ ಗೊತ್ತಾಗಿಲ್ಲ.
ಕೆಲವರು ಆತ್ಮಹತ್ಯೆ ಅಂತಾರೆ, ಮತ್ತೆ ಕೆಲವರು ಕೊಲೆ ಇರಬೇಕು ಅಂತ ಇದ್ದಾರೆ.
ಅವರ್ಯಾಕೆ ಕೊಲೆ ಮಾಡ್ತಾರೆ ಮೇಡಮ್?
ಪಾಪ ಬಡಪಾಯಿಗಳು.
ಅವರತ್ರ ಏನಿರುತ್ತೆ?
ಏನೇ ಆಗಿದ್ರೂ ಒಂದು ಘಳಿಗೆ ಪಶ್ಚಾತ್ತಾಪ ಆಗ್ತದೆ.
ಅವರು ಬಂದು ಮೊನ್ನೆ ಇಲ್ಲಿರೋಕೆ ಒಂದು ರಾತ್ರಿ ಅವಕಾಶ ಕೊಡಿ ಅಂತ ಬೇಡಿಕೊಂಡರೂ ಬಾಸ್ ನಿರ್ದಯರಾಗಿ, ಆಗೊಲ್ಲ ಅಂದುಬಿಟ್ರಲ್ಲ.
ನಾವು ಕೂಡ ಒಂದೂ ಮಾತಾಡದೆ ಬಾಸ್‌ನ ಸಪೋರ್ಟ್ ಮಾಡಿದಂಗೆ ಆಯ್ತಲ್ಲ.
ನಾವ್ಯಾರಾದ್ರೂ ಬಾಸ್‌ಗೆ ಹೇಳಿ ಒಂದು ರಾತ್ರಿ ಇಲ್ಲೇ ಎಲ್ಲೋ ಒಂದು ಮೂಲೆಯಲ್ಲಿ ಮಲಗಿರಲಿ ಬಿಡಿ ಸಾರ್ ಅನ್ನಬಹುದಿತ್ತು.
ಇಲ್ಲದ ಉಸಾಬರಿ ನಮಗ್ಯಾಕೆ ಅಂತ ಸುಮ್ಮನಾಗಿಬಿಟ್ವಿ.
ಒಂದು ರೀತಿ ನಾವೇ ಆ ಸಾವಿಗೆ ಪರೋಕ್ಷವಾಗಿ ಕಾರಣ ಆದೆವೇನೋ ಅನ್ನೋ ಫೀಲಿಂಗ್ ಕಾಡ್ತಾ ಇದೆ ಮೇಡಮ್.
ಬಾಸ್ ಅಂತೂ ತುಂಬಾ ಸಪ್ಪಗಾಗಿ ಬಿಟ್ಟಿದ್ದಾರೆ.
ಯಾಕಾದ್ರೂ ಆ ಮುದುಕರು ಇಲ್ಲಿಗೆ ಬಂದರೋ?" ಬಡಬಡಿಸಿ ಹೇಳಿದವನೇ ಸಮೀರ್ ಸುಸ್ತಾದವನಂತೆ ತನ್ನ ಜಾಗದಲ್ಲಿ ಕುಳಿತು ಮಾತು ನಿಲ್ಲಿಸಿದ.
"ಸಮೀರ್, ನನ್ ಜತೆ ಬರ್ತಿರಾ?
ಬಾಡಿಗಳನ್ನ ನೋಡಿಕೊಂಡು ಬರೋಣ" ಬೇಡಿಕೆ ಇತ್ತು ಧ್ವನಿಯಲ್ಲಿ.
ಏನೋ ಹೇಳಬೇಕೆಂದವನು ತನುಜಾಳ ಬಾಡಿದ ಮೊಗ ನಡಿ ಆಯ್ತು ಎನ್ನುವಂತೆ ತಲೆ ಆಡಿಸಿದ.
ಈ ಹೆಣ್ಣುಮಕ್ಕಳೇ ಇಷ್ಟು ನೋವಿಗೆ ಕರಗಿಬಿಡುತ್ತಾರೆ.
ನಾನು ಇನ್ನೇನೇ ಹೇಳಿದರೂ ತನುಜಾ ಮೇಡಮ್ ಅತ್ತೇ ಬಿಡುತ್ತಾರೇನೋ ಎನಿಸಿ, ಬಾಸ್ ಚೇಂಬರಿಗೆ ಹೋಗಿ ಪರ್ಮಿಶನ್ ಕೇಳಿದ ಇಬ್ಬರಿಗೂ.
ಅವರ ಮನಸ್ಥಿತಿಯೂ ಸರಿ ಇರಲಿಲ್ಲ.
"ನಾನೂ ಬರುತ್ತೇನೆ ನಡೆಯಿರಿ, ಜೀಪಿನಲ್ಲಿಯೇ ಹೋಗಿಬರೋಣ.
ಇನ್ಯಾರಾದರೂ ಬರ್ತಾರೇನೋ ಕೇಳಿ, ಕೊನೆಯ ಬಾರಿ ಒಂದು ಸಲ ನೋಡಿ ಋಣ ತೀರಿಸಿಕೊಳ್ಳೋಣ" ಎಂದವರೇ ಎದ್ದುಬಿಟ್ಟರು.
ಕೆಲವರು ಕುತೂಹಲದಿಂದ, ಮತ್ತೆ ಕೆಲವರು ಅನುಕಂಪದಿಂದ ಹೊರಟು ನಿಂತರು.
ಉಳಿದವರು ತಾವ್ಯಾಕೆ ಹೋಗಬೇಕು ಅಂದುಕೊಂಡು ಆಫೀಸಿನಲ್ಲಿಯೇ ಉಳಿದುಕೊಂಡು ವೃದ್ದರ ಸಾವಿನ ಬಗ್ಗೆ ಮಾತಾಡಿಕೊಳ್ಳುತ್ತ ತಮ್ಮ ಊಹಾ ಕೌಶಲ ಪ್ರದರ್ಶಿಸಿದರು.
ತನುಜಾ ಅಂತೂ ತನ್ನನ್ನು ಅದೆಷ್ಟು ಸಲ ಹಳಿದುಕೊಂಡಳೋ?
ಈ ಸಾವನು ತಾನು ತಪ್ಪಿಸಬಹುದಿತ್ತು.
ತನ್ನ ಉದಾಸೀನವೇ ಈ ದುರಂತಕ್ಕೆ ಕಾರಣವಾಯ್ತೇ ?
ಏನಾಯ್ತು ತನ್ನ ತತ್ವ?
ಏನಾಯ್ತು ತನ್ನ ಆದರ್ಶ?
ಎಲ್ಲಿ ಹೋಯ್ತು ತನ್ನ ಮಾನವೀಯತೆ ?
ಕಾಟಾಚಾರಕ್ಕೆ ಕರೆದು ಅವರು ಬರಲ್ಲ ಅಂದ ಕೂಡಲೇ ಸುಮ್ಮನಾಗಿಬಿಟ್ಟೆನಲ್ಲ, ತನಗೂ ಅದೇ ಬೇಕಿತ್ತೇ ?
ಜವಾಬ್ದಾರಿಯಿಂದ ಕಳಚಿಕೊಳ್ಳುವ ಬುದ್ಧಿವಂತಿಕೆ, ಎಲ್ಲೋ ಮನದಾಳದ ಮೂಲೆಯಲ್ಲಿ ಜವಾಬ್ದಾರಿ ಹೊರುವ ಮನಸ್ಸಿರಲಿಲ್ಲವೇ?
ಹಾಗೆಂದೇ ಸಂಕೋಚದಿಂದ ಅವರು ಬೇಡ ಅಂದ ಕೂಡಲೇ ತನ್ನ ಪಾಡಿಗೆ ತಾನು ಮನೆಗೆ ಹೊರಟುಬಿಟ್ಟೆನಲ್ಲ?
ತನಗೇನು ಮಂಕು ಕವಿದಿತ್ತು?
ದಾರಿಯುದ್ದಕ್ಕೂ ಪಶ್ಚಾತ್ತಾಪದಲ್ಲಿ ಬೇಯುತ್ತ, ತನ್ನನ್ನು ಹಳಿದುಕೊಳ್ಳುತ್ತ, ಮನದ ಹೋರಾಟವನ್ನು ಹೊರತೋರದೆ, ಮೌನವನ್ನು ಅಪ್ಪಿ ಕುಳಿತುಬಿಟ್ಟಿದ್ದಳು.
ತಲೆಗೊಂದರಂತೆ ಜೀಪಿನಲ್ಲಿದ್ದವರೆಲ್ಲಾ ಮಾತಾಡುತ್ತಿದ್ದರೂ ಆ ಮಾತುಗಳಾವುವೂ ಅವಳ ಕಿವಿಯೊಳಗೆ ಹೋಗುತ್ತಲೇ ಇರಲಿಲ್ಲ.
ಅವಳ ಕಣ್ಮುಂದೆ, ಅವಳ ಮನದ ತುಂಬಾ ಆ ವೃದ್ಧ ದಂಪತಿಗಳ ಮೊಗವೇ, ಅವರ ಧ್ವನಿಯೇ ತುಂಬಿಕೊಂಡಿತ್ತು.
"ಸಾರ್, ತನುಜಾ ಮೇಡಮ್ ತುಂಬಾ ಅಪ್‌ಸೆಟ್ ಆಗಿಬಿಟ್ಟಿದ್ದಾರೆ.
ಇನ್ನು ಬಾಡಿ ನೋಡಿಬಿಟ್ಟರೆ ಇನ್ಹೇಗೆ ಆಡ್ತಾರೋ?
ಬರ್ಲೇಬೇಕು ಅಂತ ಬೇರೆ ಹಠ ಮಾಡಿಬಿಟ್ಟರು" ಸಮೀರ್ ಬಾಸ್‍ಗೆ ಹೇಳುತ್ತಿದ್ದರೆ, ಸಂಬಂಧ ಇಲ್ಲದಂತೆ ಕೆಳಗಿಳಿದು ಆಸತ್ರೆಯ ಆವರಣದೊಳಗೆ ನಡೆದಳು ತನುಜಾ.
"ಮೇಡಮ್, ನಿಂತ್ಕೊಳ್ಳಿ.
ನಾವು ಮೊದ್ಲು ಹೋಗಿ ನೋಡ್ತೀವಿ.
ಆಮೇಲೆ ನೀವು ಬರ್ತಿರಂತೆ, ಇಲ್ಲಿಯೇ ಕೂತ್ಕೊಂಡಿರಿ" ಎಂದವರೇ ಬಾಸ್ ಮತ್ತು ಸಮೀರ್ ಒಳನಡೆದರು.
ಸ್ವಲ್ಪ ಹೊತ್ತಿನ ಅನಂತರ ಹೊರಬಂದ ಅವರಿಬ್ಬರೂ ಈಗ ತಾನೇ ಬಾಡಿನ ಅವರ ಸಂಬಂಧಿಗಳು ಊರಿಗೆ ತಗೊಂಡು ಹೋದರಂತೆ.
ಶುಕ್ರವಾರ ರಾತ್ರಿನೇ ಸತ್ತಿರುವುದಂತೆ, ಶನಿವಾರ ಬೆಳಗ್ಗೆ ಗೊತ್ತಾಯಿತಂತೆ.
ಅವರ ವಿಳಾಸ ಹುಡುಕಿ ವಾರಸುದಾರರಿಗೆ ಈಗಷ್ಟೇ ಬಾಡಿಗಳನ್ನು ಒಪ್ಪಿಸಿದರಂತೆ.
ಇನ್ನೇನು ಕೆಲ್ಸ ನಮ್ಗೆ?
ನಡೀರಿ ಹೋಗೋಣ, ಹೋಗ್ತಾ ಎಲ್ಲಾ ಹೇಳ್ತೀನಿ, ಬನ್ನಿ" ಎನ್ನುತ್ತ ಎಲ್ಲರಿಗಿಂತ ಮುಂಚೆ ಸಮೀರ್ ಜೀಪ್ ಏರಿದ.
ದಾರಿಯಲ್ಲಿ ಆ ವೃದ್ದರ ಬಗ್ಗೆ ಹೇಳಿದ್ದಿಷ್ಟು-"ಒಬ್ಬ ಮಗ, ಒಬ್ಬ ಮಗಳು ಇದ್ದ ಈ ದಂಪತಿ ಅಂಥ ಬಡವರೇನೂ ಅಲ್ಲ.
ಆದ್ರೆ, ಮಗಳ ಮದ್ವೆಗೆ, ಮಗನ ಓದಿಗೆ ಅಂತ ಇದ್ದಬದ್ದ ಚೂರುಪಾರು ಆಸ್ತಿನೆಲ್ಲ ಮಾರಿದರು.
ಮಗ ಕೆಲ್ಸದ ನೆವ ಹೇಳಿ ನಗರ ಸೇರಿಕೊಂಡ.
ನಗರ ಸೇರಿಕೊಂಡವನು ಅಪ್ಪ-ಅಮ್ಮನ್ನ ಮರೆತೇಬಿಟ್ಟ.
ಇತ್ತ ಜಮೀನು ಇಲ್ಲ .
ಅತ್ತ ಮಗನ ದುಡಿಮೆನೂ ಇಲ್ಲ.
ಹಾಗಾಗಿ ವಯಸ್ಸಾಗಿದ್ದರೂ ಕೂಲಿನಾಲಿ ಮಾಡ್ಕೊಂಡು ಹೇಗೋ ಜೀವನ ತಳ್ತಾ ಇದ್ದರು.
ತುಂಬಿದ ಮನೆ ಸೊಸೆಯಾದ ಮಗಳಿಂದಲೂ ಯಾವ ಸಹಾಯವನ್ನು ನಿರೀಕ್ಷಿಸದ ಈ ಬಡಪಾಯಿ ದಂಪತಿಗೆ ಅದ್ಯಾರ ಶಾಪವೋ?
ಹೃದಯದ ಬೇನೆಯಾಗಿ ಮುದುಕನನ್ನು ಕಾಡತೊಡಗಿತು.
ಸರಕಾರಿ ಆಸ್ಪತ್ರೆಗೆ ತೋರಿಸಿದರೆ ತತ್‌ಕ್ಷಣವೇ ಆಪರೇಶನ್ ಮಾಡಬೇಕು ಅಂದರು.
ತಿನ್ನೋಕೆ ಕಷ್ಟ, ಅಂಥದ್ದರಲ್ಲಿ ಆಪರೇಶನ್ ಗೆಲ್ಲಿ ಹಣ ಹೊಂದಿಸಿಯಾರು?
ಹಣೆಯಲ್ಲಿ ಬರೆದ ಹಾಗೆ ಆಗಲಿ ಅಂತ ಮುದುಕ ಸುಮ್ಮನಾಗಿಬಿಟ್ಟ.
ಆದರೆ ಮುದುಕಿಯ ಜೀವ ಸುಮ್ಮನಿರಬೇಕಲ್ಲ.
ಮಗಳ ಸಹಾಯ ಬೇಡಿದಳು.
ಅಲ್ಲಿಯೂ ಬಡತನ, ಆಪರೇಶನ್‌ಗೆ ಹಣ ಇರಲಿ, ಹೆಚ್ಚು-ಕಡಿಮೆ ಆಗಿ ಮುದುಕಿ ಬಂದರೂ ಅನ್ನ ಹಾಕಿ ಆಶ್ರಯ ನೀಡುವ ಸ್ಥಿತಿಯಲ್ಲಿರಲಿಲ್ಲ ಮಗಳು.
ಕೊನೆಗುಳಿದದ್ದು ಒಂದೇ ದಾರಿ, ಮಗನ ಬಳಿ ಹೋಗುವುದು.
ಹಾಗೆಂದೇ ಎಂದೋ ಆತ ನೀಡಿದ್ದ ವಿಳಾಸ ಹಿಡಿದು ಈ ಮಹಾನಗರಕ್ಕೆ ಬಂದಿಳಿದಿದ್ದರು.
ಅದೆಷ್ಟು ಪರದಾಡಿ, ವಿಳಾಸ ಕಂಡುಹಿಡಿದಿದ್ದರೋ?
ತಾವು ಹುಡುಕಿಕೊಂಡು ಬಂದ ವಿಳಾಸದಲ್ಲಿ ಮಗ ಇಲ್ಲ ಎಂದಾಗ ಅದೆಷ್ಟು ನಿರಾಶೆಗೊಂಡರೋ?
ಈ ಮಹಾನಗರದಲ್ಲಿ ಮಗನನ್ನು ಹುಡುಕುವುದು ಹೇಗೆಂದು ತಿಳಿಯದೆ ಹತಾಶರಾಗಿ ಸಾವನ್ನು ಅಪ್ಪಿಕೊಂಡರೋ?
ಅಥವಾ ಯಾರಾದರೂ ಕೊಲೆಗೈದರೋ?
ತನಿಖೆಯಿಂದ ತಿಳಿಯಬೇಕಾಗಿದೆ.
"ವಿಷಯ ತಿಳಿದ ಮೇಲಂತೂ ಮನಸ್ಸು ಇನ್ನಷ್ಟು ಆಸ್ತವ್ಯಸ್ತಗೊಂಡಿತು.
ಛೇ, ಎಂಥ ದುರಂತ, ಮುಪ್ಪು ಒಂದು ಶಾಪವೇ?
ಎಂಥ ಕೃತಘ್ನ ಆ ಮಗ, ಹೆತ್ತು, ಸಾಕಿ, ಬೆಳೆಸಿದ, ವಿದ್ಯೆ ಕಲಿಸಿ, ಬದುಕು ರೂಪಿಸಿದ ಹೆತ್ತವರನ್ನೇ ಮರೆತುಬಿಡುವುದೇ?
ಮಗನ ನಿರ್ಲಕ್ಷ್ಯವೇ ಅವರನ್ನು ಹತಾಶೆಗೆ ದೂಡಿತೇ?
ಅನಾರೋಗ್ಯ ಅವರನ್ನು ಬದುಕಿನಿಂದ ವಿಮುಖಗೊಳಿಸಿತೇ ?
ಅಸಹಾಯಕತೆ ಸಾವಿಗೆ ಹತ್ತಿರವಾಗಿಸಿತೇ?
ಈ ಸಾವಿನ ಹಿಂದಿರುವ ನಿಗೂಢವೇನು?
ಪ್ರಶ್ನೆ ಬೃಹದಾಕಾರವಾಗಿ ಕಾಡಿ ಹಿಂಸಿಸಿತು ತನುಜಾಳನ್ನು.
ವಿಷಯ ತಿಳಿದುಕೊಂಡ ರಿತು, ಮನು ತುಂಬಾ ನೊಂದುಕೊಂಡರು.
ಕನಿಕರಿಸಿ, ಸಂತಾಪಪಟ್ಟು ಸುಮ್ಮನಾಗಿ ಬಿಟ್ಟರು.
ಆದರೆ, ತನುಜಾ ಅಷ್ಟು ಸುಲಭವಾಗಿ ಮರೆಯದಾದಳು.
ಪೊಲೀಸ್ ತನಿಖೆ ನಡೆಯುತ್ತಿತ್ತು.
ಯಾವ ಸುಳಿವೂ ದೊರೆಯದೆ ಫೈಲ್ ಮುಚ್ಚಿಬಿಡಬೇಕೆಂದು ನಿರ್ಧರಿಸುತ್ತಿರುವಾಗಲೇ ವೃದ್ದರು ಸತ್ತಿದ್ದ ಪಾರ್ಕಿನ ವಾಚ್ಮನ್ ಪೊಲೀಸರ ಮುಂದೆ ಎಲ್ಲವನ್ನೂ ಹೇಳಿದ.
ಹೆದರಿಕೆಯಿಂದ ಅಷ್ಟು ದಿನ ಸುಮ್ಮನಿದ್ದವನು ಮನಸ್ಸಿನ ಒತ್ತಡ ತಡೆಯದೆ, ಅಂದು ಕಂಡದ್ದನ್ನೆಲ್ಲ ಪ್ರತ್ಯಕ್ಷದರ್ಶಿಯಾಗಿದ್ದವನು ವಿವರ ವಿವರವಾಗಿ ಬಿಡಿಸಿದ.
ಅವತ್ತು ರಾತ್ರಿ ಎಲ್ಲೂ ಜಾಗ ಸಿಗದೆ ಕೊನೆಗೆ ಪಾರ್ಕಿಗೆ ಬಂದು ಮರದ ಕೆಳಗೆ ಕುಳಿತಿದ್ದರು.
ತಾನು ಬಯ್ದು ಅವರನ್ನು ಹೊರಗೆ ಕಳುಹಿಸಬೇಕೆಂದು ಅಂದುಕೊಳ್ಳುವಾಗಲೇ ಅವರಿಬ್ಬರೂ ಮಾತಾಡಿಕೊಳ್ತಾ ಇದ್ದದ್ದು ಕೇಳಿ, ಅದೇನು ಮಾತಾಡ್ತಾರೋ ಕೇಳೋಣ ಅಂತ ಮರೆಯಲ್ಲಿ ನಿಂತು ಕೇಳಿಸಿಕೊಳ್ಳಲಾರಂಭಿಸಿದೆ.
"ನೋಡು ಪಾರು, ನನ್ನ ಸಾವೇನೋ ಹತ್ತಿರದಲ್ಲಿ ಇದೆ.
ನನ್ನ ಹೃದಯದ ಆಪರೇಶನ್ ಮಾಡಿ, ನನ್ನ ಉಳಿಸೋ ಮಗ ಹುಟ್ಟಲಿಲ್ಲ.
ಅಂಥ ಶಕ್ತಿನೂ ದೇವರು ನಂಗೆ ಕೊಡಲಿಲ್ಲ.
ಇವತ್ತೋ ನಾಳೆಯೋ ನನ್ನ ಸಾವು ಗ್ಯಾರಂಟಿ.
ಆದ್ರೆ ನಂಗೆ ನಿಂದೇ ಯೋಚ್ನೆ ಆಗಿಬಿಟ್ಟಿದೆ.
ಮಗ ಮಗ ಅಂತ ಮಗನಿಗಾಗಿ ಎಲ್ಲಾ ಕಳ್ಕೊಂಡು, ಮಗಳ ಜೀವನಾನೂ ನರಕ ಮಾಡಿಬಿಟ್ಟಿದ್ದೀನಿ.
ತಿನ್ನೋಕೂ ಗತಿ ಇಲ್ದೆ ಇರೋ ಮನೆ ಸೇರಿರೋ ಮಗಳಿಂದ ಯಾವ ಸಹಾಯ ನಿರೀಕ್ಷಿಸೋಕೆ ಸಾಧ್ಯ?
ಮಗನಿಗಾಗಿ, ಮಗಳಿಗೆ ಅನ್ಯಾಯ ಮಾಡಿದೆ.
ಅದಕ್ಕೆ ಆ ದೇವ್ರು ಸರಿಯಾಗಿ ಶಿಕ್ಷೆ ಕೊಡ್ತಾ ಇದ್ದಾನೆ.
ನಾನು ಹೋದ ಮೇಲೆ ನಿನ್ನ ಬದುಕು ಹೇಗೆ ಅನ್ನೋದೇ ನನಗೆ ದೊಡ್ಡ ಚಿಂತೆ ಆಗಿಬಿಟ್ಟಿದೆ" ಭಾರವಾದ ಧ್ವನಿಯಲ್ಲಿ ನುಡಿದ.
"ದೇವರಿದ್ದಾನೆ ಬಿಡಿ.
ನಾನೇ ಕಷ್ಟಪಟ್ಟು ನಿಮ್ಮ ಆಪರೇಶನ್ ಮಾಡ್ಸಿ ಉಳಿಸ್ಕೋತೀನಿ."
"ಹುಚ್ಚಿ, ಬರಿಗೈಲಿ ಇರೋ ನೀನು ಹೇಗೆ ಅಷ್ಟೊಂದು ಹಣ ಹೊಂದಿಸುತ್ತೀಯಾ?"
"ಕೂಲಿ ಮಾಡ್ತೀನಿ, ಅವರಿವರ ಮನೇಲಿ ಪಾತ್ರೆ ತೊಳಿತೀನಿ, ಹೇಗಾದ್ರೂ ಮಾಡಿ ನಿಮ್ಮನ್ನು ಉಳಿಸಿಕೊಳ್ತಿನಿ" ಗದ್ಗದಿತಳಾಗಿ ಹೇಳಿತು ಮುದುಕಿ.
"ಅದೆಲ್ಲಾ ಆಗಹೋಗದ ಮಾತು ಪಾರು.
ನಾನೊಂದು ತೀರ್ಮಾನಕ್ಕೆ ಬಂದಿದ್ದೀನಿ.
ನಾನು ಹೇಳ್ದಂಗೆ ಕೇಳ್ತಿಯಾ?
ನಾವಿಬ್ರೂ ಈ ಪ್ರಪಂಚನೇ ಬಿಟ್ಟು ಹೋಗಿಬಿಡೋಣ.
ಅದಕ್ಕೆ ಇರೋ ದುಡ್ಡನ್ನೆಲ್ಲ ಸೇರಿಸಿ ವಿಷ ತಂದಿದ್ದೀನಿ."
"ಬೇಡ ಬೇಡ, ಸಾಯೋದು ಬೇಡ.
ನಾವಾಗಿ ಸಾಯೋದು ಬೇಡ, ಬೇಡ ಕಣ್ರಿ" ಗಾಬರಿಯಿಂದ ಹೇಳಿದಳು.
"ಇದು ಬಿಟ್ರೆ ನಮ್ಗೆ ಬೇರೆ ದಾರೀನೇ ಇಲ್ಲಾ ಕಣೆ ಪಾರು.
ನನ್ನ ಕ್ಷಮ್ಸಿ ಬಿಡೇ, ನೀನು ಒಪ್ಪಲ್ಲ ಅಂತ ನಂಗೆ ಗೊತ್ತು.
ಅದಕ್ಕೆ ನೀನು ಈಗ ತಿಂದ್ಯಲ್ಲ ಚಿತ್ರಾನ್ನದಲ್ಲಿ ವಿಷ ಬೆರೆಸಿದ್ದೆ ಕಣೆ, ನೋಡು, ನಾನು ನಿನ್ನ ಜತೇಲಿ ಬಂದುಬಿಡ್ತೀನಿ.
ಇಬ್ಬರೂ ಜತೆಯಾಗಿಯೇ ಈ ಲೋಕ ಬಿಟ್ಟು ಹೋಗೋಣ" ಎಂದವನೇ ಗಟಗಟನೇ ಬಾಟಲಿಯಲ್ಲಿದ್ದ ವಿಷವನ್ನು ಕುಡಿದೇ ಬಿಟ್ಟ.
ಅಷ್ಟರಲ್ಲಾಗಲೇ ಮುದುಕಿ ಸಂಕಟದಿಂದ ಒದ್ದಾಡಲಾರಂಭಿಸಿತು.
ನಂಗೋ ಕೈ-ಕಾಲೇ ಆಡಲಿಲ್ಲ.
ಜಾಸ್ತಿ ಬೇರೆ ಕುಡಿದುಬಿಟ್ಟಿದ್ದೆ.
ತಲೆ ಸುತ್ತಿದಂತಾಗಿ ಬಿದ್ದುಬಿಟ್ಟೆ ಎಚ್ಚರವಾದಾಗ ಅವರಿಬ್ಬರೂ ಸತ್ತುಬಿದ್ದಿದ್ದರು.
ಭವಿಷ್ಯದ ಭೀಕರತೆಯನ್ನು ಸಹಿಸಲಾರದೆ ಆ ದಂಪತಿ ಬದುಕಿಗೆ ವಿದಾಯ ಹೇಳಿದ್ದರು. 
ದುಡುಕಿಬಿಟ್ಟರು ಸಾವೇ ಪರಿಹಾರವಲ್ಲ ಅನ್ನೋ ಅರಿವಾಗಲೇ ಇಲ್ಲ.
ಕೊಂಚ ಸಹಿಸಿಕೊಂಡಿದ್ದರೆ, ವಿವೇಚನೆಯಿಂದ ಬದುಕುವ ಸಾಹಸ ನಡೆಸಿದ್ದರೆ ಅವರ ಸಮಸ್ಯೆಗೆ ಖಂಡಿತ ದಾರಿ ಹೊಳೆದಿರುತ್ತಿತ್ತು.
ಇಂಥ ನಿರಾಶ್ರಿತರಿಗೆಂದು ಮಹಾನುಭಾವರು ಕಟ್ಟಿಸಿರುವ ವೃದ್ದಾಶ್ರಮಗಳಿವೆ ಎಂಬುದನ್ನು ಅರಿಯದೇ ಹೋದರು.
ತಿಳಿಸಬಹುದಾಗಿದ್ದ ನಾವು ಕೂಡ ಉದಾಸೀನ ಮಾಡಿಬಿಟ್ಟೆವು.
ಹೀಗೆ ಸಾಯುವರೆಂಬ ನಿರೀಕ್ಷೆ ಕೂಡ ಇಲ್ಲದ ನಾವೇನು ಮಾಡಬಹುದಿತ್ತು?
ಒಟ್ಟಿನಲ್ಲಿ ವಿಧಿ ಲಿಖಿತ.
ಇವರು ಹೀಗೆಯೇ ಸಾಯಬೇಕೆಂದು ಬರೆದಿತ್ತೇನೋ?
ಮನಸ್ಸು ವೇದಾಂತದ ಮೊರೆ ಹೊಕ್ಕಿತು.
ಹೃದಯ ಕಲಕುವ ವಿದ್ರಾವಕ ಸಂಗತಿಯಾದರೂ ಕಾಲ ಎಲ್ಲವನ್ನೂ ಮರೆಸುತ್ತದೆ ಎಂಬಂತೆ ತನುಜಾ ಕೂಡ ಆ ಘಟನೆಯನ್ನು ಕೊಂಚಕೊಂಚವಾಗಿ ಮರೆಯಹತ್ತಿದಳು.
ಯಾರಾದರೂ ವೃದ್ದರನ್ನು ಕಂಡರೆ ಫಕ್ಕನೇ ಅವರ ನೆನಪಾಗಿ ಕಸಿವಿಸಿಯಾಗುತ್ತಿತ್ತು.
ಯಾವ ಹೆತ್ತವರಿಗೂ ಇಂಥ ಗತಿ ಬಾರದೇ ಇರಲಿ ಎಂದು ಮನ ಹಾರೈಸುತ್ತಿತ್ತು.
ಆ ವೃದ್ದರು ಹೆತ್ತ ಆ ಪುಣ್ಯಾತ್ಮ ಮಗನಿಗೆ ಅಪ್ಪ-ಅಮ್ಮ ಸತ್ತದ್ದು ಗೊತ್ತಾಗಲೇ ಇಲ್ಲವೇನೋ?
ಅಥವಾ ಎಂದಾದರೂ ಗೊತ್ತಾಗಿ ಪಶ್ಚಾತ್ತಾಪ ಕಾಡದೇ ಇದ್ದೀತೇ?
ಮಕ್ಕಳ ಮೇಲೆ ಈ ವ್ಯಾಮೋಹಗಳೇ ಇರಬಾರದು.
ಯಾವ ನಿರೀಕ್ಷೆಗಳನ್ನೂ ಇಟ್ಟುಕೊಳ್ಳದೆ ಮಕ್ಕಳನ್ನು ಬೆಳೆಸಿ, ಅವರಿಗೊಂದು ದಾರಿ ರೂಪಿಸಿ, ತಾವೇ ಅವರ ಬದುಕಿನಿಂದ ಹೊರ ಬಂದುಬಿಡಬೇಕು.
ಯಾವುದಕ್ಕೂ ಕೈಚಾಚದಂತೆ ವ್ಯವಸ್ಥೆ ಮಾಡಿಕೊಂಡು ಬಿಡಬೇಕು.
ಮನುವಿನ ಚಿಕ್ಕಪ್ಪ-ಚಿಕ್ಕಮ್ಮ ಈ ವಿಷಯದಲ್ಲಿ ಬುದ್ದಿವಂತರು.
ಕಾಲಕ್ಕೆ ತಕ್ಕಂತೆ ಬದಲಾಯಿಸಿಕೊಂಡಿದ್ದಾರೆ.
ಒಬ್ಬನೇ ಮಗನಾದರೂ ಅವನಿಂದ ದೂರವೇ ಇದ್ದು ನಿರೀಕ್ಷೆಗಳೇ ಇಲ್ಲದ ಬದುಕನ್ನು ಅಪ್ಪಿಕೊಂಡಿರುವುದು, ಮುಂದಿನ ದಿನಗಳ ನಿರಾಶೆಗಳನ್ನು ತಡೆಯುವ ಎದೆಗಾರಿಕೆಯ ತಂತ್ರ ಅದು.
ಎಲ್ಲರಿಗೂ ಆ ತಂತ್ರಗಾರಿಕೆ ಎಲ್ಲಿಂದ ಸಾಧ್ಯ?
ಮೌನವಾಗಿ ನಿಟ್ಟುಸಿರು ಬಿಟ್ಟಳು.
ಲಂಚ್ಗೆ ಕುಳಿತಿದ್ದಾಗ ಮಾಲಿನಿ ಯಾಕೋ ಸಪ್ಪಗಿದ್ದಳು.
ಮಂಕಾದ ಅವಳ ಮೊಗ "ಯಾಕ್ರೀ ಮಾಲಿನಿ ಡಲ್ ಆಗಿದ್ದೀರಿ, ಮಗಳ ನೆನಪಾ?" ಕೇಳಿದಳು.
"ಇಲ್ಲ ತನುಜಾ, ವಿಭಾ ಸುಖವಾಗಿದ್ದಾಳೆ ಅಲ್ಲಿ, ಅವಳ ಚಿಂತೆ ನನಗಿಲ್ಲ.
ಆದರೆ ಹೊಸ ಸಮಸ್ಯೆ ಹುಟ್ಟಿಕೊಂಡಿದೆ.
ಆಫೀಸಿನಲ್ಲಿ ಬೇರೆ ಹೀಗಾಯ್ತು.
ಕಾಕತಾಳೀಯ ಅನ್ನೋ ಹಾಗೆ ನಮ್ಮ ಮನೆಯಲ್ಲೂ ಹಾಗೆ ಆಗೋ ಹಾಗಿದೆ.
ಏನು ಮಾಡಬೇಕು ಅಂತಾನೇ ತೋಚ್ತಾ ಇಲ್ಲ ತನುಜಾ" ಬೇಸರದಿಂದಲೇ ಮಾಲಿನಿ ಹೇಳಿದಳು.
"ಅಂಥದ್ದೇನಾಯ್ತು ಮಾಲಿನಿ?
ನಿಮಗೇನು ಆ ಸಮಸ್ಯೆ ಇಲ್ಲವಲ್ಲ.
ನಿಮ್ಮ ಭಾವ ನಿಮತ್ತೇನಾ ನೋಡ್ಕೊತಿದಾರೆ, ಮಾವ, ಮೈದನ, ಮನೆಯಲ್ಲಿ ಇದ್ದಾರೆ.
ನೀವಿಬ್ಬರೂ ಹೊರಗೆ ಹೋಗೋವ್ರು ಅಂತ ತಾನೇ ತಂದೆ-ತಾಯಿ ಜವಾಬ್ದಾರೀನ ಅವರು ಹೊತ್ಕೊಂಡಿದ್ದಾರೆ."
"ಇಲ್ಲಿ ತನಕ ಏನೋ ಜವಾಬ್ದಾರಿ ಹೊತ್ಕೊಂಡಿದ್ದರು.
ಈಗ ಅವರು ಫಾರಿನ್‌ಗೆ ಹೊರಟಿದ್ದಾರೆ.
ನಮ್ಮ ಭಾವನ ಮಗ ಸ್ಟೇಟ್ಸ್‌ನಲ್ಲಿದ್ದಾನೆ ಅಂತ ಹೇಳಿದ್ದೆನಲ್ಲ.
ಈಗ ಅವನ ಹೆಂಡತಿ ಪ್ರೆಗ್ನೆಂಟ್.
ಈ ನೆವದಲ್ಲಿ ಒಂದಷ್ಟು ದಿನ ಬಂದಿರಿ ಅಂತ ಬಲವಂತ ಮಾಡ್ತಾ ಇದ್ದಾನೆ.
ಇವರಿಗೂ ಹೋಗೋ ಆಸೆ.
ಆದ್ರೆ ನಮ್ಮ ಅತ್ತೆ ಹಾಸಿಗೆ ಹಿಡಿದುಬಿಟ್ಟಿದ್ದಾರೆ.
ಮಲಗಿದ ಕಡೇನೇ ಎಲ್ಲಾ ಅಂತೆ.
ಅದಕ್ಕೆ ನಾವು ಫಾರಿನ್‌ಗೆ ಹೋಗಿ ಬರೋವರೆಗೆ ನೀವೇ ಅಮ್ಮನ ಜವಾಬ್ದಾರಿ ವಹಿಸ್ಕೊಳ್ಳಿ ಅಂತ ಹೇಳಿಬಿಟ್ಟಿದ್ದಾರೆ.
ನಾಳೆನೇ ಕರ್ಕೊಂಡು ಬರ್ತಾ ಇದ್ದಾರೆ.
ಅವರು ಫಾರಿನ್‌ಗೆ ಹೋದ ಮೇಲೆ ಬರೋದು ಎಷ್ಟುದಿನ ಆಗುತ್ತೋ?
ಅಲ್ಲಿವರೆಗೂ ನಾವೇ ನೋಡ್ಕೊಬೇಕು.
ಹೇಗಪ್ಪಾ ಅಂತ ಚಿಂತೆ ಆಗಿಬಿಟ್ಟಿದೆ ತನುಜಾ.
 ನಾನು, ಅವರು ದಿನಾ ಕೆಲಸಕ್ಕೆ ಬಂದ್ರೆ ಮನೆಯಲ್ಲಿ ಯಾರು ಅವರನ್ನು ನೋಡ್ಕೊಳೋರು?
ನಮ್ಮಿಬ್ಬರಲ್ಲಿ ಯಾರೂ ರಜಾ ಹಾಕೋ ಹಾಗಿಲ್ಲ.
ಸಾಲ ಬೇರೆ ಬೆಟ್ಟದಷ್ಟಿದೆ.
ಮನೆ ಕಟ್ಟಿದ್ದು, ವಿಭಾಳ ಮದ್ವೆ ಮಾಡಿದ್ದು ಎಲ್ಲಾ ಸಾಲದ ದುಡ್ಡುತಾನೇ?
ನಾವಿಬ್ರು ದುಡಿದ್ರೆ ತಾನೇ ಸಾಲ ತೀರಿಸೋಕೆ ಸಾಧ್ಯ.
ಅವರನ್ನು ನೋಡ್ಕೊಳ್ಳೋಕೆ, ಕೆಲ್ಸ ಬಿಡೋಕ್ಕೆ ಆಗಲೀ ರಜಾ ತಗೊಳ್ಳೋದಕ್ಕಾಗ್ಲಿ ಸಾಧ್ಯಾನೇ ಇಲ್ಲ.
ರಾಜೀವ್‌ಗೂ ನಂಗೂ ಅದೇ ಚಿಂತೆಯಿಂದ ಊಟ-ತಿಂಡಿ ನಿದ್ದೆ ಏನೂ ಬೇಡ್ವಾಗಿದೆ.
ಏನ್ ಮಾಡ್ಲಿ ತನುಜಾ ನಾನು?" ಚಿಂತೆಯಿಂದ ಧ್ವನಿ ಭಾರವಾಗಿತ್ತು.
"ಏನ್ ಮಾಡೋಕೆ ಆಗುತ್ತೆ ಮಾಲಿನಿ?
ಹೆತ್ತವರನ್ನು ಸಾಕಲೇ ಬೇಕಾಗುತ್ತೆ.
ಹಾಗೊಂದು ವೇಳೆ ಆಗಲ್ಲ ಅಂದ್ರೆ ನೋಡಿದ್ರಲ್ಲ, ಆ ಮುದುಕರ ಪರಿಸ್ಥಿತಿನಾ, ಹಾಗಾಗುತ್ತೆ ಅಷ್ಟೇ.
ಆದ್ರೆ ಅಂಥದ್ದಕ್ಕೆಲ್ಲ ಮನಸ್ಸು ತುಂಬ ಕಲ್ಲಾಗಿರಬೇಕು.
ನಿಮಗಾಗಲೀ ನನಗಾಗಲೀ ಅಂಥ ಕಲ್ಲು ಹೃದಯ ಇಲ್ಲ ಬಿಡಿ.
ಬಂದದ್ದನ್ನು ಧೈರ್ಯವಾಗಿ ಫೇಸ್ ಮಾಡಿ.
ಯಾರನ್ನಾದರೂ ಕೆಲಸಕ್ಕೆ ಇಡಿ.
ನಿಮ್ಮ ಹತ್ತಿರದ ನೆಂಟರ್‍ಯಾರಾದರೂ ಇದ್ರೆ ಕರ್ಕೊಂಡು ಬನ್ನಿ.
ಸಂಬಳ ಕೊಟ್ರೂ ಪರ್ವಾಗಿಲ್ಲ."
"ಅಂಥ ನೆಂಟರ್‍ಯಾರೂ ಇಲ್ಲ ತನುಜಾ.
ಅವರವರ ಕಷ್ಟಗಳೇ ಇರುತ್ತೆ.
ಇನ್ನು ಬೇರೆಯವರ ಕಷ್ಟನಾ ಗಮನಿಸಿ, ಸ್ಪಂದಿಸುತ್ತಾರಾ?
ಕೆಲಸದವರನ್ನು ನಂಬಿ ಇಡೀ ಮನೇನಾ ಹೇಗೆ ತನುಜಾ ಬಿಟ್ಟು ಬರುವುದು?
ಅದೂ ಈ ಕಾಲದಲ್ಲಿ, ನೋಡೋಣ, ಮೊದ್ಲು ಅತ್ತೆ ಇಲ್ಲಿಗೆ ಬರ್‍ಲಿ.
ನಾಲ್ಕು ದಿನ ನೋಡೋದು ಹ್ಯಾಗೆ ಆಗುತ್ತೆ ಅಂತ.
ಆಮೇಲೆ ಏನಾದ್ರೂ ವ್ಯವಸ್ಥೆ ಮಾಡಿದರಾಯಿತು" ಪರಿಸ್ಥಿತಿ ಎದುರಿಸುವ ಮನಸ್ಥಿತಿಯಲ್ಲಿ ಹೇಳಿದಳು.
ತನುಜಾಳ ಮಾತುಗಳು ಒಂದಿಷ್ಟು ಧೈರ್ಯವನ್ನು ತಂದಿದ್ದವು.
ಮನೆಗೆ ಬರುವಷ್ಟರಲ್ಲಿ ಊರಿನಿಂದ ಮನುವಿನ ತಮ್ಮ ರಾಜೀವ್ ಅಮ್ಮನನ್ನು ಕರೆದುಕೊಂಡು ಬಂದಿದ್ದ.
ಅತ್ತೆ ಗಾಬರಿಯಾಗುವರೆಂದು ಮನು ಬಿದ್ದ ವಿಷಯ ಅಲ್ಲಿಗೆ ತಿಳಿಸುವುದು ಬೇಡವೆಂದು ತನುಜಾ ತಡೆದಿದ್ದಳು.
ಆದರೆ ಹೇಗೊ ವಿಷಯ ತಿಳಿದೊಡನೆ ಸುಂದರಮ್ಮ ಹಟ ಹಿಡಿದು ಬಂದುಬಿಟ್ಟಿದ್ದರು.
ಈಗ್ಯಾಕೆ ಇವರು ಬಂದರಪ್ಪ ಅಂತ ತನುಜಾಳಿಗೆ ಕ್ಷಣ ಅನ್ನಿಸದೆ ಇರಲಿಲ್ಲ.
ಆದರೂ ಅದನ್ನು ತೋರ್ಪಡಿಸಿದೆ, "ರಾಜೀವ್, ಯಾವಾಗ ಬಂದ್ರಿ?
ವಾಣಿ, ವಿಜೇತ ಚೆನ್ನಾಗಿದ್ದಾರಾ?
ಅವರ್‍ಯಾಕೆ ಬರಲಿಲ್ಲ?" ವಿಚಾರಿಸಿದಳು.
"ಏನ್ ಅತ್ತಿಗೆ, ನಾವು ದೂರಾಗಿಬಿಟ್ವಾ?
ಅಣ್ಣ ಬಿದ್ದು ಆಸ್ಪತ್ರೆಲಿ ಇದ್ರೂ ನಂಗೊಂದು ಫೋನ್ ಮಾಡದೆ ಇದ್ದಿರಿ" ಬೇಸರಿಸಿಕೊಂಡ.
"ಹಾಗಲ್ಲ ರಾಜೀವ್, ಅಂಥ ದೊಡ್ಡ ಆಕ್ಸಿಡೆಂಟೇನೂ ಅಲ್ಲ.
ಅಲ್ಲದೆ ಅತ್ತೆ ಗಾಬರಿ ಆಗ್ತಾರೆ ಅಂತ ಯಾರಿಗೂ ತಿಳಿಸಿಲ್ಲ.
ಧರಣಿಯನ್ನೂ ಸುಮ್ಮೆ ಫೋನ್ ಮಾಡಿ ಕರೆಸಿಕೊಂಡ್ವಿ. 
ಬೇಸರಪಡ್ಕೊಬೇಡಿ ನಿಮಗ್ಯಾಕೆ ಗಾಬರಿ ಮಾಡಿಸಬೇಕು ಅಂತ ಭಾವಂಗೂ ಹೇಳ್ಲಿಲ್ಲ.
ಆದ್ರೂ ಗೊತ್ತಾಗಿಬಿಟ್ಟಿದೆ ನಿಮ್ಗೆ."
"ಬೆಳಗ್ಗೆ ಧರಣಿಗೆ ಫೋನ್ ಮಾಡಿದ್ದೆ ಅತ್ತಿಗೆ, ನಂಗೆ ಡೆಲ್ಲಿಗೆ ಟ್ರೈನಿಂಗ್ ಹಾಕಿದ್ದಾರೆ.
ಸ್ವಲ್ಪ ದಿನ ಅಲ್ಲಿಗೆ ಬಂದಿರ್ಲಿ ಅಂತ ಅಂದುಕೊಂಡಿದ್ದೆ.
ಆದ್ರೆ ಅಣ್ಣಂಗೆ ಹೀಗಾಗಿಬಿಟ್ಟಿದೆ.
ವಾಣಿ ತಮ್ಮ ಬಂದಿರ್ತಾನೆ ಬಿಡಿ, ಧರಣಿ ಇಲ್ಲೇ ಇರ್ಲಿ.
ನಾನು ಹೊರಡ್ತೀನಿ ಅತ್ತಿಗೆ" ಹೊರಡಲು ಅವಸರಿಸಿದ.
"ಇದೇನೋ ರಾಜು, ಈಗ ಬಂದು ಈಗ ಹೋಗೋದೇ?
ಬೆಳಗ್ಗೆ ಹೋದ್ರೆ ಆಯ್ತುಬಿಡು, ಈ ಕತ್ತಲಲ್ಲಿ ಡ್ರೈವ್ ಮಾಡ್ಕೊಂಡು ನೀನು ಊರು ತಲಪೋ ಹೊತ್ತಿಗೆ ಅರ್ಧ ರಾತ್ರಿ ಆಗಿರುತ್ತೆ" ಮನು ಆಕ್ಷೇಪಿಸಿದ.
"ಇಲ್ಲಾ ಅಣ್ಣ, ನಾನು ಬರೋ ಹಾಗೆ ಇರ್‍ಲಿಲ್ಲ.
ವಿಷಯ ಗೊತ್ತಾದ ಮೇಲೆ ಮನಸ್ಸು ತಡೆಯದೆ ಬಂದುಬಿಟ್ಟೆ.
ಅಮ್ಮ ಬೇರೆ ಹೋಗ್ಲೇಬೇಕು ಅಂತ ಹಟ ಮಾಡಿ ಅಳ್ತಾ ಕೂತಿದ್ದಳು.
ಅದಕ್ಕೇ ಬಂದುಬಿಟ್ಟೆ.
ನಾಳೆ ಡ್ಯೂಟಿಗೆ ಹೋಗಲೇಬೇಕು.
ಡೆಲ್ಲಿಗೆ ಬೇರೆ ಹೋಗಬೇಕಲ್ಲ.
ಇನ್ನೊಂದು ಸಲ ವಾಣಿ, ವಿಜೇತ ಎಲ್ರೂ ಬಂದಾಗ ಉಳ್ಕೋತೀನಿ.
ನೀನು ಬೇಗ ಹುಷಾರಾಗು.
ಬರ್‍ಲಾ, ಅತ್ತಿಗೆ ಬರ್‍ಲಾ.
ರಿತುಗೆ ಕೆಲ್ಸ ಸಿಕ್ತಂತೆ.
ಅವಳನ್ನೂ ನೋಡೋಕೆ ಆಗಲಿಲ್ಲ" ಹಾಗನ್ನುವುದಕ್ಕೂ ರಿತುವಿನ ಗಾಡಿ ಮನೆ ಮುಂದೆ ನಿಲ್ಲುವುದಕ್ಕೂ ಸರಿಹೋಯ್ತು.
"ಹಾಯ್ ಚಿಕ್ಕಪ್ಪ ಯಾವಾಗ ಬಂದ್ಯೋ?
ಧೂಮಕೇತು ಬಂದಂತೆ ಬಂದುಬಿಟ್ಟಿದ್ದೀಯಾ" ಛೇಡಿಸುತ್ತಲೇ ರಿತು ಒಳಬಂದಳು.
"ಛೇ, ಏನು ಮಾತು ಅಂತ ಆಡ್ತಾ ಇದ್ದೀಯಾ ರಿತು" ತನುಜಾ ರೇಗಿದಳು.
"ಬಿಡಿ ಅತ್ತಿಗೆ, ಈ ಕೋಡಂಗಿ ನನ್ನ ಆದೇನು ಹೊಸದಾ?
ಈ ಮಹಾತಾಯಿ ನೋಡ್ಕೋತಿರೋ ಆ ವಯಸ್ಸಾದವರ ಗತಿ ಏನು ಅಂತ ನಂಗೆ ಚಿಂತೆ ಆಗಿಬಿಟ್ಟಿದೆ" ದೊಡ್ಡ ಚಿಂತೆ ಹೊತ್ತವನಂತೆ ಮೊಗ ಮಾಡಿದ.
"ಏಯ್ ಚಿಕ್ಕಪ್ಪ, ಹಾಗೆಲ್ಲ ನನ್ನ ಅಂಡರ್ ಎಸ್ಟಿಮೇಟ್ ಮಾಡಬೇಡ, ಇನ್ನೂ ನಾನು ಕೆಲ್ಸಕ್ಕೆ ಸೇರಿ ನಾಲ್ಕು ದಿನ ಆಗಿಲ್ಲ.
ಅವರೆಲ್ಲ ನನ್ನ ಎಷ್ಟೊಂದು ಹಚ್ಕೊಂಡಿದ್ದಾರೆ ಗೊತ್ತಾ?
ಮತ್ತೊಂದು ವಿಷಯ ಅಂದ್ರೆ ನಿಂಗೊಸ್ಕರ ಒಂದು ಸೀಟು ರಿಸರ್ವೆಶನ್ ಮಾಡಿದ್ದೀನಿ ಕಣೋ."
"ಥೂ ಕತ್ತೆ, ನೀನಿರೋ ಆ ಆಶ್ರಮಕ್ಕಂತೂ ನಾನು ಬರಲ್ಲ ಬಿಡು.
ಊಟ, ತಿಂಡಿ ಹಾಕದೆ ಬೇಗ ಟಿಕೆಟ್ ಕೊಡ್ಸಿಬಿಡ್ತೀಯಾ ನಂಗೆ."
"ಹೀಗೆ ಮಾತಾಡ್ತಾ ಇರ್ತಿಯೋ, ಕತ್ಲೆ ಬೇರೆ ಆಗ್ತಾ ಇದೆ.
ಹೊರಡುವುದಾದರೆ ಹೊರಟು ಬೇಗ ಮನೆ ಸೇರ್‍ಕೊ" ಸುಂದರಮ್ಮ ಮಗನಿಗೆ ಹೇಳಿದರು.
"ಇವಳ ಜತೆ ಜಗಳ ಕಾಯ್ತಾ ಇದ್ ಹೊತ್ತೊಗೋದೆ ಗೊತ್ತಾಗುವುದಿಲ್ಲ.
ನಾ ಬರ್‍ತೀನಿ."
"ಯಾಕೋ ಚಿಕ್ಕಪ್ಪ, ಇವತ್ತು ಇದ್ದು ನಾಳೆ ಹೋಗಬಾರದೆ?
ನಾನು ಬಂದ ಕೂಡಲೇ ಹೊರಟುಬಿಟ್ರೆ" ಕೆನ್ನೆ ಊದಿಸಿಕೊಂಡಳು ರಿತು.
"ಕೋಪ ಮಾಡ್ಕೋಬೇಡ ಕಣೆ ಮುದ್ದು.
ಇನ್ನೊಂದು ಸಲ ಬಂದಾಗ ಎಂಟು ದಿನ ಇರ್‍ತಿನಿ.
ನಾನು ಡೆಲ್ಲಿಗೆ ಹೋಗ್ತಾ ಇದ್ದೀನಿ.
ನಿಂಗೇನು ಬೇಕು ಅಂತ ಲಿಸ್ಟ್ ಮಾಡಿ, ಫೋನ್ ಮಾಡು, ನಾ ಹೊರಟೆ." ಎಂದು ಹೊರಬಂದು ಕೈಬೀಸುತ್ತ ಕಾರಿನತ್ತ ನಡೆದ.
ತನುಜಾಳಿಗೆ ಮದ್ವೆ ಆದಾಗ ರಾಜೀವ ಇನ್ನೂ ಓದ್ತಾ ಇದ್ದ.
ಮನೆಗೆ ಮಗು ಬಂದ ಮೇಲಂತೂ ರಾಜೀವ್ ಸಣ್ಣ ಹುಡುಗನೇ ಆಗಿಬಿಟ್ಟಿದ್ದ.
ರಿತುವನ್ನು ಸಾಕಷ್ಟು ಹಚ್ಚಿಕೊಂಡಿದ್ದ.
ರಿತು ಕೂಡ ಎಲ್ಲದಕ್ಕೂ ಚಿಕ್ಕಪ್ಪನೇ ಬೇಕು ಅಂತ ಹಟ ಹಿಡಿಯುತ್ತಿದ್ದಳು.
ಈಗ್ಲೂ ಅದೇ ಸಲುಗೆ, ಅವರಿಬ್ಬರೂ ಫ್ರೆಂಡ್ಸ್ ಥರಾನೇ ಈಗ್ಲೂ ಇದ್ದಾರೆ.
ಆದ್ರೆ ಈ ಪ್ರೀತಿ, ವಿಶ್ವಾಸ, ಸಲುಗೆ ಬಗ್ಗೆ ವಾಣಿಗೆ ಯಾವಾಗ್ಲೂ ಅಸಮಾಧಾನ.
ರಿತು ಮೇಲಿರೋ ಪ್ರೀತಿ ಹೊಟ್ಟೆಯಲ್ಲಿ ಹುಟ್ಟಿದ ಮಗನ ಮೇಲಿಲ್ಲ ಅನ್ನುವುದು ಅವಳ ಆಕ್ಷೇಪ.
ಹಾಗಾಗಿಯೇ ತನುಜಾ ರಿತುವನ್ನು ಅವಾಯ್ಡ್ ಮಾಡುತ್ತಿದ್ದಳು.
ರಾಜೀವ್‌ಗೆ ಕಷ್ಟವಾಗಬಾರದಲ್ಲ,
ಹೆಂಡತಿಯನ್ನು, ಮಗನನ್ನು ಕಡೆಗಣಿಸಲು ಸಾಧ್ಯವೇ?
ಆದರೆ ಅದೆಲ್ಲ ವಾಣಿಗೆ ಅರ್ಥವಾಗುತ್ತಿರಲಿಲ್ಲ.
ರಾಜೀವ್ ಇಲ್ಲಿಗೆ ಬರುವುದನ್ನೇ ವಿರೋಧಿಸುತ್ತಿದ್ದಳು.
ಅದು ಚೆನ್ನಾಗಿಯೇ ತಿಳಿದಿದ್ದ ಮನು, ತನುಜಾ, ರಾಜೀವ್ ಇಲ್ಲಿಗೆ ಬರುವುದನ್ನೇ ತಡೆಯುತ್ತಿದ್ದರು.
ಈ ಕಾರಣಕ್ಕಾಗಿಯೇ ರಾಜೀವ್‌ಗೆ, ಮನು ಬಿದ್ದ ವಿಚಾರದ ಬಗ್ಗೆ ಫೋನ್ ಮಾಡಿರಲಿಲ್ಲ.
ಈಗೊಂದು ತಿಂಗಳ್ಹಿಂದೆ ಅಷ್ಟೇ ರಾಜೀವ್ ತಾಯಿಯನ್ನು ಕರೆದುಕೊಂಡು ಹೋಗಿದ್ದ.
ತಾಯಿಯನ್ನು ನೋಡಿಕೊಳ್ಳುವುದು ನನ್ನ ಕರ್ತವ್ಯ ಕೂಡ ಅಲ್ಲವೇ?
ಇಷ್ಟು ದಿನ ನೀವು ನೋಡಿಕೊಂಡ್ರಿ.
ಈಗಲಾದ್ರೂ ನಾನು ನೋಡಿಕೊಳ್ತಿನಿ ಅಂತ ಹಟ ಹಿಡಿದಿದ್ದ.
ವಾಣಿಯ ಬುದ್ದಿ ಗೊತ್ತಿದ್ದ ತನುಜಾ ಬೇಡವೆಂದೇ ತಡೆದಿದ್ದಳು.
ಕೊನೆಗೆ "ಅವರೂ ಮಗ ತಾನೇ?
ನೋಡಿಕೊಳ್ಳಲಿ" ಅಂತ ಸುಮ್ಮನಾಗಿ ಬಿಟ್ಟಿದ್ದಳು.
ಅಲ್ಲಿನ ವಿಷಯಗಳ್ಯಾವುವೂ ಇಲ್ಲಿಗೆ ತಿಳಿಯುವಂತಿರಲಿಲ್ಲ.
ಹಾಗಾಗಿ ಅತ್ತೆಯನ್ನು ವಾಣಿ ಹೇಗೆ ನೋಡಿಕೊಂಡಳೋ ತಿಳಿದಿರಲೇ ಇಲ್ಲ.
ಅತ್ತೆ ಆಗಾಗ್ಗೆ ಫೋನ್ ಮಾಡುತ್ತಿದ್ದರೂ ಅಲ್ಲಿನ ಯಾವ ವಿಷಯದ ಬಗ್ಗೆಯೂ ಹೇಳುತ್ತಿರಲಿಲ್ಲ.
ತನುಜಾಳೂ ಕೇಳುತ್ತಿರಲಿಲ್ಲ.
ಆದ್ರೆ ಅಷ್ಟೊಂದು ಸಂತೋಷವಾಗಿಯೇನೂ ಇಲ್ಲ ಎನ್ನುವುದಂತೂ ತನುಜಾಳ ಸೂಕ್ಷ್ಮ ಮನಸ್ಸಿಗೆ ಹೊಳೆದುಬಿಟ್ಟಿತ್ತು.
ಈಗ ಲಗೇಜ್ ಸಮೇತ ಅತ್ತೆ ಬಂದಿರುವುದನ್ನು ಗಮನಿಸಿದರೆ, ಮತ್ತೆ ಅಲ್ಲಿಗೆ ಹೋಗುವ ಅಂದಾಜು ಇಲ್ಲ ಎಂದೇ ಭಾವಿಸಿದಳು.
ಒಳ್ಳೆಯದೇ ಆಯಿತು.
ಇಲ್ಲಿರುವಷ್ಟು ನೆಮ್ಮದಿ, ಸ್ವಾತಂತ್ರ್ಯ, ಸುಖ ಬೇರೆ ಎಲ್ಲೂ ಅತ್ತೆಗೆ ಸಿಗದು ಎಂದು ಅತ್ತೆಗೂ ಈಗ ಮನದಟ್ಟಾಗಿರಬೇಕು.
ಒಟ್ಟಿನಲ್ಲಿ ಅತ್ತೆ ಎಲ್ಲೋ ನೆಮ್ಮದಿಯಾಗಿದ್ದು ಬಿಡಲಿ, ತಾವು ಇನ್ನೇನು ಕೊಡೋಕೆ ಸಾಧ್ಯ?
ಬದುಕಿನ ಕೊನೆಯ ದಿನಗಳನ್ನು ನೆಮ್ಮದಿಯಿಂದ ಕಳೆಯುವಂತಾದರೆ ಸಾಕು ಎಂದುಕೊಂಡಳು ತನುಜಾ.
"ಇನ್ನೇನಮ್ಮ ಊರಿನ ಸಮಾಚಾರ ?
ವಾಣಿ ಹೇಗೆ ಈವಾಗ" ಕಾಫಿ ಬೆರೆಸುತ್ತ ಅತ್ತೆಯನ್ನು ಕೇಳಿದಳು.
"ನಿಂಗೆ ಗೊತ್ತೇ ಇದೆಯಲ್ಲ ಅವಳ ಸ್ವಭಾವ.
ರಾಜೀವ್ ನನ್ನ ಕರ್ಕೊಂಡು ಹೋಗಿದ್ದು, ಅವಳಿಗೆ ಸ್ವಲ್ಪಾನೂ ಇಷ್ಟವಾಗಿರ್ಲಿಲ್ಲ.
ನನ್ನನ್ನ ಸರಿಯಾಗಿ ಮಾತಾಡಿಸುತ್ತಲೇ ಇರಲಿಲ್ಲ.
ನನ್ನ ಬಗ್ಗೆ ರಾಜೀವನೇ ಎಲ್ಲಾ ಕೇರ್ ತಗೋಬೇಕಿತ್ತು.
ತುಂಬಾ ಕಷ್ಟವಾಗ್ತಾ ಇತ್ತು ಅವನಿಗೆ.
ಆದರೂ ಹಟ ಹಿಡಿದವನಂತೆ ನನ್ನ ಅಲ್ಲೇ ಇರಿಸ್ಕೋಬೇಕು ಅಂತಿದ್ದ.
ರಾಜೀವ್ ಮನೆಯಲ್ಲಿ ಇರೋ ತನಕ ಪರವಾಗಿರಲಿಲ್ಲ.
ಆಮೇಲಂತೂ ಅಲ್ಲಿ ಇರೋಕೆ ನನ್ನ ಕೈಲಿ ಆಗ್ತಾ ಇರ್ಲಿಲ್ಲ.
ಒಂದು ಮಾತೂ ಆಡಿಸ್ತಾ ಇರ್ಲಿಲ್ಲ ಕಣೆ ಅವಳು.
ನಿನ್ನ ಹಾಗಲ್ಲ ಅವಳು ಸೊಸೆ ಅಂತ ತೋರಿಸಿಬಿಟ್ಟಳು.
ಇಲ್ಲಿಗೆ ಬಂದಾಗಲೆಲ್ಲ ಅರಗಿಣಿಯಂತೆ ಅಮ್ಮ ಅಮ್ಮ ಅದು ಮಾಡಿಕೊಡಿ, ಇದು ಮಾಡಿಕೊಡಿ ಅಂತ ನಾಟಕ ಆಡಿ, ಪ್ರತೀ ಸಾರಿ ಊರಿಗೆ ಹೋಗುವಾಗ್ಲೂ ರಾಶಿರಾಶಿ ಹಪ್ಪಳ, ಮೆಣಸಿನಪುಡಿ, ಹುಳಿಪುಡಿ, ಉಪ್ಪಿನಕಾಯಿ, ಪುಳಿಯೋಗರೆಗೊಜ್ಜು ಅಂತ ಹೊತ್ಕೊಂಡು ಹೋಗ್ತಾ ಇದ್ಲಲ್ಲ.
ನಾನು ಅಲ್ಲೇ ಪರ್ಮನೆಂಟಾಗಿ ಇದ್ದುಬಿಡ್ತೀನಿ ಅಂತ ಅದೆಷ್ಟು ಅಸಡ್ಡೆ ಮಾಡ್ತಾ ಇದ್ದಳು ಗೊತ್ತಾ ತನುಜಾ?
ನಂಗಂತೂ ಎಷ್ಟೋ ಸಲ ಇಲ್ಲಿಗೆ ಬಂದುಬಿಡಬೇಕು ಅಂತ ಮಾಡಿದ್ದೆ.
ಆದ್ರೆ ರಾಜೀವಂಗೆ ಬೇಸರ ಆಗುತ್ತಲ್ಲ ಅಂತ ಸಹಿಸ್ಕೊಂಡು ಇರ್ತಿದ್ದೆ ಕಣೆ.
ಮನು ವಿಷಯ ಗೊತ್ತಾದ ಕೂಡಲೇ ಒಂದು ಘಳಿಗೆ ಕೂಡ ಇರೋಕಾಗ್ಲಿಲ್ಲ.
ಎಷ್ಟು ಹೊತ್ತಿಗೆ ಬಂದು ನಿಮ್ಮನ್ನೆಲ್ಲ ನೋಡ್ತೀನೋ ಅನ್ನಿಸಿಬಿಟ್ಟಿತ್ತು.
ಇದೇ ಕಣೆ ನನ್ ಮನೆ.
ಮತ್ಯಾವ ಮಗನ ಮನೆಗೆ ಹೋದರೂ ಅದು ನನ್ನ ಮನೆ ಅಂತ ಅನ್ನಿಸಿಕೊಳ್ಳೋದೇ ಇಲ್ಲ.
ನೆಂಟರ ಮನೆಗೆ ಹೋದ ಹಾಗೆ ಇರುತ್ತೆ.
"ಕಾಫಿ ಕುಡಿಯುತ್ತಾ ಎಲ್ಲವನ್ನೂ ವಿಶದವಾಗಿ ತಿಳಿಸಿದರು ಸುಂದರಮ್ಮ.
"ಹೋಗ್ಲಿ ಬಿಡೀಮ್ಮ, ರಾಜೀವಂಗೂ ನಿಮ್ಮನ್ನ ಇಟ್ಕೊಂಡ ಸಂತೋಷ ಸಿಗ್ತಲ್ಲ.
ಇನ್ನು ಮತ್ತೆ ಅಲ್ಲಿಗೆ ಹೋಗದೆ ಇದ್ರೆ ಆಯ್ತು.
ರಿತು ಆಂತೂ ಪ್ರತಿದಿನ ನಿಮ್ಮನ್ನ ಮಿಸ್ ಮಾಡ್ಕೋತಿದ್ದಳು.
ಯಾಕೆ ಅಜ್ಜಿನ ಚಿಕ್ಕಪ್ಪನ ಮನೆಗೆ ಕಳುಹಿಸಿದೆ ಅಂತ ನನ್ನ ಬಯ್ತಾ ಇದ್ದಳು.
ಈಗ ಬಂದ್ರಲ್ಲ.
ಅವಳಿಗೂ ಖುಷಿಯಾಗಿದೆ.
ರಾಜೀವನ ಮುಖ ನೋಡ್ಕೊಂಡು ಸುಮ್ಮನಾಗಬೇಕಾಗಿದೆ.
ಇನ್ನು ರಾಜೀವನೂ ನಿಮ್ಮನ್ನ ಕರೆಯೋ ಧೈರ್ಯ ಮಾಡಲಾರ.
ರಾತ್ರಿಗೆ ನಿಮಗೆ ಏನು ಮಾಡಲಿ?
ಅವಲಕ್ಕಿನಾ ಮೊಸರಲ್ಲಿ ಕಲಸಿಕೊಡಲಾ?"ಸೊಸೆಗೆ ತನ್ನ ಬಗ್ಗೆ ಇರುವ ಕಾಳಜಿಯ ಬಗ್ಗೆ ಸುಂದರಮ್ಮನಿಗೆ ಹೃದಯ ತುಂಬಿ ಬಂತು.
ರಾತ್ರಿ ಊಟ ಮಾಡಿದ್ರೆ ಅರಗೋಲ್ಲ ಅಂತ ರಾತ್ರಿ ಊಟ ಬಿಟ್ಟು ತುಂಬಾ ವರ್ಷಗಳಾಗಿದ್ದವು.
ರಾಜೀವಂಗೂ ಇದು ಅರ್ಥವಾಗದೆ ರಾತ್ರಿ ಊಟ ಮಾಡು ಅಂತ ಬಲವಂತವಾಗಿ ಊಟ ಮಾಡಿಸಿ, ರಾತ್ರಿ ಎಲ್ಲಾ ನನ್ನ ನರಳೋ ಹಾಗೆ ಮಾಡ್ತಾ ಇದ್ದದ್ದು ನೆನಪಾಗಿ, ಪಾಪ ಅವನು ತಾನೇ ಏನು ಮಾಡುತ್ತಾನೆ?
ಹೆಂಡತಿ ಸರಿಯಾಗಿ, ನೋಡ್ಕೊತಿಲ್ಲ ಅಂತ ತಾನಿದ್ದ ವೇಳೆಯಲ್ಲಿ ಅತಿಯಾಗಿ ಉಪಚಾರ ಮಾಡ್ತಾ ಇದ್ದ.
ಅವನಿಗೆ ನೋವಾಗದೆ ಇರಲಿ ಅಂತ ಕಷ್ಟಪಟ್ಟು ತಿಂದು ಒದ್ದಾಡಿದ್ದಾಗಿತ್ತು.
ಸದ್ಯ ಈಗ ಆ ಅವಸ್ಥೆ ಇಲ್ಲ.
ತನುಜಾಳಿಗೆ ತನ್ನ ಬಗ್ಗೆ ಎಲ್ಲಾ ಗೊತ್ತಿದೆ.
ಅದಕ್ಕೆ ತಾನು ಇಲ್ಲಿರುವವರೆಗೆ ಅನಾರೋಗ್ಯ ಎಂದೇ ಮಲಗಿದ್ದಿಲ್ಲ.
ಅಲ್ಲಿ ಹೋಗಿ ಒಂದೇ ವಾರಕ್ಕೆ ಇಲ್ಲದ ಕಾಯಿಲೆಗಳೇ ಮುತ್ತಿಕೊಂಡಿವೆ.
ಈಗ ನಿಧಾನಕ್ಕೆ ಸುಧಾರಿಸ್ಕೋಬೇಕು.
"ಏನೂ ಬೇಡ ಕಣೆ ತನುಜಾ.
ಇನ್ನು ಸ್ವಲ್ಪ ದಿನ ರಾತ್ರಿ ಏನೂ ತಿನ್ನೋದೇ ಬೇಡ ಅಂದ್ಕೊಂಡಿದ್ದೀನಿ.
ಇತ್ತೀಚಿಗಂತೂ ಏನೂ ತಿನ್ನೋಕೆ ಆಗಲ್ಲ, ತೂಕ ಬೇರೆ ಜಾಸ್ತಿ ಆಗಿಬಿಟ್ಟಿದೆ.
ನಾಳೆಯಿಂದಲೇ ನಾನೂ ರಿತು ಜತೆ ಬೆಳಗ್ಗೆ ವಾಕ್ ಹೋಗ್ತೀನಿ."
"ಅಯೊ ಅತ್ತೆ, ಅವಳ ಜತೆ ನೀವು ಓಡೋಕೆ ಆಗುತ್ತಾ?
ನಿಮ್ಮ ಮಗ ಬೇರೆ ಕಾಲು ಮುರ್ಕೊಂಡು ಕೂತಿದ್ದಾರೆ.
ನೀವೂ ಮುರ್ಕೊಂಡು ಮೂಲೆ ಹಿಡಿದುಬಿಡಿ" ಆತಂಕಪಟ್ಟಳು.
"ನಾನೆಲ್ಲಿ ಅವಳ ಜತೆ ಓಡ್ತೀನಿ ಅಂದೆ ಅವಳ ಜತೆ ಹೊರಡ್ತೀನಿ ಅಷ್ಟೆ.
ಎಷ್ಟು ದೂರ ಆಗುತ್ತೋ ಅಷ್ಟು ದೂರ ನಿಧಾನವಾಗಿ ನಡ್ಕೊಂಡು ಹೋಗಿ ಬರ್ತಿನಿ.
ನೀನೇನೂ ಆತಂಕಪಡಬೇಡ" ಎಂದರು ಸುಂದರಮ್ಮ.
"ಅತ್ತೆ-ಸೊಸೆ ಸೇರ್ಕೊಂಡು ಅದೆಷ್ಟು ವರ್ಷದ ಮಾತು ಆಡ್ತಾ ಇದ್ದೀರಿ?
ಅಜ್ಜಿ ಏನು ಫಾರಿನ್‌ಗಾಗಿ ಹೋಗಿದ್ರು?
ಅಜ್ಜಿ ಇನ್ನೆಲ್ಲೂ ಹೋಗಲ್ಲ.
ನಿಧಾನವಾಗಿ ಮಾತಾಡ್ಕೋಳ್ತಿರಂತೆ.
ಈಗ ನಂಗೆ, ಅಪ್ಪಂಗೆ ಬಿಸಿ ಬಿಸಿ ಪಕೋಡ ಬೇಕು.
ಹೊರಗಡೆನೂ ಹೋಗೋ ಹಾಗಿಲ್ಲ.
ಮಾಡು ಅಮ್ಮ" ಮುದ್ದುಗರೆದಳು.
"ಸರಿ ಸರಿ, ಮಾಡ್ತೀನಿ.
ಈರುಳ್ಳಿ ಹೆಚ್ಚಿ ಕೊಡು."
"ಆ ಮಗುಗೇಕೆ ಹೇಳ್ತಿಯಾ?
ಕೊಡು ನಾನೇ ಹೆಚ್ತೀನಿ.
ಮನೆ ಕೆಲ್ಸ ಮಾಡದೆ ಮೈಯೆಲ್ಲ ಜಡ್ಡು ಹಿಡಿದು ಹೋಗಿದೆ.
ಅಲ್ಲಂತೂ ನಾನು ಅಡುಗೆ ಮನೆಗೆ ಹೋಗ್ತಾ ಇರ್ಲಿಲ್ಲ.
ನಾನು ಹೋದ್ರೂ ವಾಣಿಗೆ ಸರಿಹೋಗ್ತಾ ಇರ್‍ಲಿಲ್ಲ.
ಮಾತ್ಯಾಕೆ ರಾಜೀವನ ಮುಂದೆ ರಾಮಾಯಣ ಅಂತ ಹೊರಗೆ ಇದ್ದುಬಿಡುತ್ತಿದೆ" ಎನ್ನುತ್ತ ಈರುಳ್ಳಿ ತೆಗೆದುಕೊಂಡು ಹೆಚ್ಚತೊಡಗಿದರು ಸುಂದರಮ್ಮ.
"ಮೈ ಸ್ವೀಟ್ ಅಜ್ಜಿ, ನೀನು ಊರಿಗೆ ಹೋದ ಮೇಲೆ ಇಡೀ ಅಡುಗೆ ಮನೆಗೆ ಚಾರ್ಜ್ ನಂದೇ ಆಗಿತ್ತಜ್ಜಿ.
ಈ ಆಮ್ಮ ಅಂತೂ ತುಂಬಾ ಗೋಳಾಡಿಸಿಬಿಟ್ಟಳು.
ಅದು ಮಾಡು, ಇದು ಮಾಡು ಅಂತ ಹಿಂಸೆ ಕೊಡ್ತಾ ಇದ್ದಳು.
ಅಬ್ಬಾ!ಈಗ ಪಾರಾದ ಹಾಗಾಯ್ತು" ತುಂಬಾ ಕಷ್ಟಪಟ್ಟವಳಂತೆ ನುಡಿದ ಮಗಳನ್ನು ಹೊಡೆಯುವಂತೆ ಕೈ ಎತ್ತಿ."ಹೋಗೆ, ಅಜ್ಜಿ ಮುಂದೆ ದೂರ್ತಾ ಇದ್ದೀಯಾ?
ಏನೋ ಮಾಡಬಾರದ್ದು ಮಾಡ್ದೆ ಅಂತ.
ಕೆಲ್ಸ ಕಲಿತುಕೊಂಡರೆ ನಿಂಗೆ ಒಳ್ಳೇದು ಅಲ್ವಾ?
ನಾಳೆ ನೀನೇ ಎಲ್ಲಾ ನಿಭಾಯಿಸುತ್ತೀಯಾ."
"ಯಾಕಮ್ಮ?ಈಗ ನಂಗೆ ಏನು ಮಾಡೋಕೆ ಬರಲ್ಲ ಹೇಳು.
ಎಲ್ಲಾ ಕಲ್ತ್‍ಕೊಂಡಿದ್ದೀನಿ.
ಆದರೆ ಮಾಡೋಕೆ ಬೇಜಾರು."
"ಬೇಡ ಬಿಡು ಪುಟ್ಟಾ, ನಾನಿದ್ದೀನಲ್ಲ.
ನಾನು ಎಲ್ಲಾ ಮಾಡ್ಕೋತೀನಿ.
ಕೆಲ್ಸಕ್ಕೆ ಬೇರೆ ಹೋಗ್ತಾ ಇದ್ದೀಯಾ.
ಅಲ್ಲೆ ಸಾಕಾಗಿರುತ್ತೆ.
ಇನ್ನು ಮನೆಯಲ್ಲಿ ಬೇರೆ ಕೆಲ್ಸ ಮಾಡಿ ಸೊರಗಬೇಕಾ?
ಇನ್ಮೇಲೆ ಅಡುಗೆ ಮನೆಗೆ ಬರಬೇಡ ಚಿನ್ನು" ಮೊಮ್ಮಗಳನ್ನು ಅಪ್ಪಿಕೊಂಡರು.
"ಸರಿ ಸರಿ, ಹೀಗೆ ಮುದ್ದು ಮಾಡಿ ಮಾಡಿ ಮೇಲೆ ಕೂರಿಸಿಬಿಡಿ.
ಆಮೇಲೆ ಇಳಿಸೋಕೆ ನಂಗೆ ಎಷ್ಟು ಕಷ್ಟ ಗೊತ್ತಾ?
ನಾಳೆ ಮದ್ವೆ ಆದ್ರೆ ಇಡೀ ಸಂಸಾರಾನಾ ನಿಭಾಯಿಸಿಕೊಂಡು ಹೋಗಬೇಡ್ವಾ?" ಪಕೋಡ ಕರಿಯುತ್ತಲೇ ಅತ್ತೆಯನ್ನು ಆಕ್ಷೇಪಿಸಿದಳು.
"ಆಲ್ವೆ ತನುಜಾ, ನೀನು ಮದ್ವೆ ಆಗಿ ಬಂದಾಗ ನಿಂಗೇನು ಬರ್ತಾ ಇತ್ತು?
ಮನುವೇ ಕಷ್ಟಪಡ್ತಾ ಇದ್ದದ್ದು ಮರೆತುಹೋಯ್ತಾ?
ಆಮೇಲೆ ತಾನೇ ನೀನು ಎಲ್ಲಾ ಕಲಿತದ್ದು.
ರಿತುನ ನೋಡೋಳ್ಳೋದಕ್ಕೆ ನಾನು ಬಂದ ಮೇಲೆ, ನಿನ್ನ ಕಷ್ಟ ನೋಡಲಾರದೆ ಅಡುಗೆ ಮನೆ ಚಾರ್ಜು ನಾನೇ ಅಲ್ವಾ ವಹಿಸ್ಕೊಂಡದ್ದು" ಹಳೆಯದನ್ನು ನೆನಪಿಸಿಕೊಂಡರು.
"ನಿಮ್ಮಂಥ ಅತ್ತೆ ಸಿಕ್ಕಿದ್ರೆ ಪರವಾಗಿಲ್ಲ.
ಗೋಳು ಹುಯ್ಕೊಳ್ಳೋ ಅತ್ತೆ ಸಿಕ್ಕಿದ್ರೆ ಏನತ್ತೆ ಮಾಡೋದು?"
"ಆಗ ರಿತುನಾ ನಮ್ಮ ಮನೆಯಲ್ಲಿಯೇ ಇಟ್ಕೊಂಡುಬಿಡೋದು ಅಷ್ಟೆ."
"ಗುಡ್ ಅಜ್ಜಿ ಸರಿಯಾಗಿ ಹೇಳ್ದೆ" ಅಮ್ಮನಿಗೆ ಕಣ್ಣು ಹೊಡೆಯುತ್ತ ರಿತು ಅಜ್ಜಿಯನ್ನು ಬೆಂಬಲಿಸಿದಳು.
"ಸರಿಯಾಗಿದೆ ಇಬ್ಬರಿಗೂ, ಮೊದ್ಲು ನಿಮ್ಮಪ್ಪನಿಗೆ ಪಕೋಡ ಕೊಟ್ಟು ಬಾ" ತಟ್ಟೆಗೆ ಪಕೋಡ ಹಾಕಿಕೊಟ್ಟಳು.
ರಿತು ಆಫೀಸಿಗೆ ಬರುವಾಗ ಹೊರಗಡೆ ಕಾರು ನಿಂತದ್ದನ್ನು ಗಮನಿಸಿ, ಯಾರು ಬಂದಿರಬಹುದು ಎಂದುಕೊಳ್ಳುತ್ತಲೇ ಒಳನಡೆದಿದ್ದಳು.
ಹಣ್ಣು ಹಣ್ಣು ಮುದುಕಿಯೊಬ್ಬರನ್ನು ಇಬ್ಬರು ತೋಳು ಹಿಡಿದು ನಿಧಾನವಾಗಿ ನಡೆಸಿಕೊಂಡು ಹೋಗುತ್ತಿದ್ದದ್ದನ್ನು ಗಮನಿಸಿ, ಸರಸರನೇ ಅವರ ಹಿಂದೆಯೇ ನಡೆದಳು.
ಅವರ ಕಚೇರಿಯ ಒಳಹೊಕ್ಕು ಆ ವೃದ್ದೆಯನ್ನು ತಮ್ಮ ತಾಯಿ ಎಂದು ಪರಿಚಯಿಸಿ, ಇಲ್ಲಿ ಸೇರಿಸಲು ಬಂದಿರುವುದಾಗಿ ತಿಳಿಸಿದರು.
ವೆಂಕಟೇಶ್ ಮೊಗದಲ್ಲಿ ವಿಷಾದ ಭಾವ ಕಾಣಿಸಿತು.
"ಬನ್ನಿ, ಕುಳಿತುಕೊಳ್ಳಿ.
ಈ ಆಶ್ರಮ ಇರುವುದೇ ಅಸಹಾಯಕ ವೃದ್ದರಿಗಾಗಿ, ಆದರೆ, ತಾಯಿಯನ್ನೇ ಇಲ್ಲಿ ಸೇರಿಸೋಕೆ ಬಂದಿದ್ದೀರಲ್ಲಾ, ಏನಂಥ ಸಮಸ್ಯೆ?" ಎಂದು ಪ್ರಶ್ನಿಸಿದರು.
ನೀವು ಬದುಕಿದ್ದೂ ತಾಯಿಯನ್ನು ಅನಾಥರಾಗಿಸುತ್ತೀರಾ ಎಂಬ ಭಾವವಿತ್ತು ಪ್ರಶ್ನೆಯಲ್ಲಿ.
"ಏನ್ ಮಾಡೋದು ಸಾರ್, ತುಂಬಾ ಕಷ್ಟವಾಗಿಬಿಟ್ಟಿದೆ ನಮ್ಮಮ್ಮನ್ನ ನೋಡ್ಕೊಳೊದಿಕ್ಕೆ.
ನಮ್ಮಮ್ಮಂಗೆ ನಾನೊಬ್ನೆ ಮಗ, ಇತ್ತೀಚೆಗೆ ನಮ್ಮಮ್ಮ ಮೊದಲಿನ ಥರಾ ಇಲ್ಲ.
ಅವರನ್ನ ಮಕ್ಕಳ ಥರ ನೋಡ್ಕೊಬೇಕು.
ಮೊದ್ಲೆಲ್ಲಾ ಅಮ್ಮ ಹೀಗೆಲ್ಲ ಇರ್ತಾ ಇರ್ಲಿಲ್ಲ.
ಸೊಸೆ ಜತೆ, ಮೊಮ್ಮಗನ ಜತೆ ಚೆನ್ನಾಗಿ ಹೊಂದಿಕೊಂಡಿದ್ದರು.
ಆದ್ರೆ, ಈಗ ಅದೆಷ್ಟು ಬದಲಾಗಿದ್ದಾರೆ ಅಂದ್ರೆ ಮಗನಾದ ನಂಗೇ ಕಷ್ಟವಾಗ್ತಾ ಇದೆ.
ಇನ್ನು ನನ್ನ ಹೆಂಡತಿ ಹೇಗೆ ಸಹಿಸಿಕೊಳ್ತಾಳೆ ಹೇಳಿ?" ಸಂಕೋಚಿಸುತ್ತ ಆ ವೃದ್ಧೆಯ ಮಗ ನುಡಿದ.
"ಹೌದು ಸಾರ್, ನಾನು ಇವನ ಫ್ರೆಂಡ್ ರಂಗನಾಥ್ ಅಂತ.
ಅವನ ಕಷ್ಟ ನೋಡಲಾರದೆ ನಾನೇ ಈ ಸಜೆಷನ್ ಕೊಟ್ಟಿದ್ದು ಸಾರ್, ವಯಸ್ಸಾದ ಮೇಲೆ ತುಂಬಾ ಕಷ್ಟ ಸಾರ್" ಮತ್ತೊಬ್ಬಾತ ಹೇಳಿದ.
ಕೊಂಚ ಸುಧಾರಿಸಿಕೊಂಡಿದ್ದ ಮಗ ತನ್ನ ತಾಯಿಯ ಬಗ್ಗೆ ಹೇಳತೊಡಗಿದ.
ಮೂರು ಜನ ಹೆಣ್ಣು ಮಕ್ಕಳು ಹಾಗೂ ಒಬ್ಬ ಮಗನನ್ನು ಹೆತ್ತಿದ್ದ ರತ್ನಮ್ಮ ಅತ್ಯಂತ ಜೀವನೋತ್ಸಾಹ ಹೊಂದಿರುವಾಕೆ.
ಮೂರು ಹೆಣ್ಣುಮಕ್ಕಳನ್ನು ಓದಿಸಿ, ಒಳ್ಳೆಯ ಕಡೆ ಕೊಟ್ಟು ಮದುವೆ ಮಾಡಿ, ಮಗನಿಗೂ ಮದುವೆ ಮಾಡಿ, ಸೊಸೆಯನ್ನು ಮನೆ ತುಂಬಿಸಿಕೊಂಡಿದ್ದರು.
ಬದುಕು ಆನಂದಮಯ ಎಂದುಕೊಂಡಿರುವಾಗಲೇ ಪತಿಗೆ ಕಿಡ್ನಿ ಫೈಲ್ಯೂರ್ ಆಗಿ ಸಾವನ್ನಪ್ಪಿದಾಗ ಬದುಕಿನಲ್ಲಿ ಕಂಡ ಮೊದಲ ಆಘಾತದಿಂದ ತತ್ತರಿಸಿದರೂ ಗಟ್ಟಿ ಜೀವ ಕಾಲಕ್ರಮೇಣ ಚೇತರಿಸಿಕೊಂಡಿತ್ತು.
ಆ ದೈವಕ್ಕೆ ಅದು ಸಹನೆಯಾಗಲಿಲ್ಲವೇನೋ ಎಂಬಂತೆ ಪ್ರವಾಸ ಹೊರಟಿದ್ದ ಹೆಣ್ಣುಮಕ್ಕಳ ಟಾಟಾ ಸುಮೋಗೆ ಲಾರಿಯೊಂದು ಗುದ್ದಿ ಕ್ಷಣದಲ್ಲಿಯೇ ಹೆಣವಾದ, ತನ್ನ ಹೆತ್ತ ಕರುಳ ಕುಡಿಗಳ ಸಂಸಾರ ಕಂಡ ರತ್ನಮ್ಮ ಈ ಲೋಕದಿಂದಲೇ ಕಳೆದುಹೋಗಿದ್ದರು.
ಸೂಕ್ಷ್ಮ ಮನಸ್ಸಿನ ರತ್ನಮ್ಮ ತಮ್ಮ ಮಕ್ಕಳ ಸಾವನ್ನು ನಂಬಲಾರದೆ ಅವರಿನ್ನೂ ಬದುಕಿಯೇ ಇರುವ ಭ್ರಮೆಯಲ್ಲಿಯೇ ಇದ್ದಾರೆ.
ಪ್ರತೀ ರಜೆಯಲ್ಲಿ ತಮ್ಮನ ಮನೆಗೆ ಸಂಸಾರದೊಂದಿಗೆ ಬರುತ್ತಿದ್ದ ಹೆಣ್ಣುಮಕ್ಕಳು ಈ ಬಾರಿಯೂ ಬಂದಿದ್ದರು.
ರಜೆಯ ಸವಿ ಸವಿಯುವುದರೊಂದಿಗೆ ತವರಿನ ತಂಪಿನಲ್ಲಿ ಕೆಲವು ದಿನ ಕಳೆದು, ಮಕ್ಕಳ ಆಸೆ ಈಡೇರಿಸಲು ಪ್ರವಾಸ ಹೊರಟಿದ್ದರು.
ಹಾಗೆ ಹೊರಟ ಮಗಳು, ಅಳಿಯ, ಮೊಮ್ಮಕ್ಕಳು…ಹೀಗೆ ಮೂರು ಮಕ್ಕಳ ಸಂಸಾರವೂ ಅಪಘಾತಕ್ಕೆ ಸಿಲುಕಿ ಒಬ್ಬರೂ ಉಳಿಯದಂತೆ ಸಾವನ್ನಪ್ಪಿದ್ದರು.
ಇದು ರತ್ನಮ್ಮನ ಸಂಸಾರ ಕಂಡ ಘೋರ ದುರಂತ.
ಅಂದಿನಿಂದಲೇ ಪ್ರಾರಂಭವಾಗಿತ್ತು ರತ್ನಮ್ಮನ ವಿಚಿತ್ರ ನಡೆ-ನುಡಿ, ಇದ್ದಕ್ಕಿದ್ದಂತೆ ಮಗಳ ಮನೆಗೆ ಹೋಗಬೇಕೆಂದು ಹಟ ಹಿಡಿದು ಕುಳಿತುಬಿಟ್ಟಿದ್ದರು.
ಬಟ್ಟೆ-ಬರೆ ಜೋಡಿಸಿಕೊಂಡು, ಮಗ ಆಫೀಸಿಗೆ ಹೊರಡುವ ಸಮಯಕ್ಕೆ ಸರಿಯಾಗಿ ಹೊರಟು ನಿಂತು ಮಗಳ ಊರಿಗೆ ಹೋಗುವ ಬಸ್ಸು ಹತ್ತಿಸುವಂತೆ ಕಾಡುತ್ತಿದ್ದರು.
ಅವರನ್ನು ಒಳ ಕರೆದೊಯ್ದು ತಿಳಿಹೇಳುವಷ್ಟರಲ್ಲಿ ಸಾಕಾಗಿ ಹೋಗುತ್ತಿತ್ತು.
ಆಮೇಲೆ ಎಳೆ ಮಕ್ಕಳಂತೆ ಅಳಲು ಪ್ರಾರಂಭಿಸಿ ಬಿಡುತ್ತಿದ್ದರು.
ಇಲ್ಲದ ಮಗಳ ಮನೆಗೆ ಹೇಗೆ ಕರೆದುಕೊಂಡು ಹೋಗಲು ಸಾಧ್ಯ?
ಮನೋವೈದ್ಯರಲ್ಲಿ ಕರೆದುಕೊಂಡು ಹೋಗಿ ಚಿಕಿತ್ಸೆ ಕೊಡಿಸಿದ್ದಾಯಿತು.
ಏನೂ ಪ್ರಯೋಜನ ಕಾಣುತ್ತಿಲ್ಲ.
ಮತ್ತೊಂದು ವಿಚಿತ್ರವೆಂದರೆ, ಕೃಶವಾಗಿ ಕಾಣುವ ರತ್ನಮ್ಮ ಇತ್ತೀಚೆಗೆ ತಿನ್ನುವುದರಲ್ಲಿ ಬಕಾಸುರನ ವಂಶಸ್ಥಳೇ ಆಗುತ್ತಿರುವುದು.
ಎಷ್ಟು ಕೊಟ್ಟರೂ ಸಾಲದು, ಎಷ್ಟು ತಿಂದರೂ ಹೊಟ್ಟೆ ತುಂಬದು, ತಿಂದು ತಿಂದು ಕೊನೆಗೆ ಅಜೀರ್ಣವಾಗಿ, ಹೊಟ್ಟೆ ಕೆಟ್ಟು ಭೇದಿ ಪ್ರಾರಂಭವಾಗಿ ಬಿಡುತ್ತಿತ್ತು.
ವೈದ್ಯರ ಸಲಹೆಯ ಮೇರೆಗೆ ಊಟ-ತಿಂಡಿಯಲ್ಲಿ ಹಿಡಿತ ಮಾಡುತ್ತಿದ್ದ ಸೊಸೆಯನ್ನು ದೂರುತ್ತ ಕದ್ದು ತಿನ್ನುವ ಚಾಳಿ ಬೇರೆ ಪ್ರಾರಂಭವಾಗಿತ್ತು.
ಅಪ್ಪಿತಪ್ಪಿ ಮರೆಯಾದರೆ ಸಾಕು ತುಪ್ಪ, ಹಾಲು, ಮೊಸರು ಒಂದೇ ಗುಟುಕಿಗೆ ಸ್ವಾಹಾ ಆಗುತ್ತಿತ್ತು.
ಸದಾ ತಿನ್ನಲು ಹೊಂಚು ಹಾಕುವುದೇ ಕೆಲಸವಾಗಿತ್ತು.
ಮನೆಗೆ ಯಾರಾದರೂ ಬಂದರೆ ಸಾಕು ಅವರ ಜತೆ ಕುಳಿತುಬಿಡುವುದು.
ಅವರ ಎದುರಿಗೆ ಅತಿಥಿಗಳಿಗೆ ತಿನ್ನಲು ಕೊಟ್ಟಾಗ ತನಗೂ ಕೊಡುವಂತೆ ಕೇಳುವುದು.
 ಕೊಟ್ಟಿದ್ದನ್ನು ಒಂದೇ ಉಸುರಿಗೆ ತಿಂದು, ಅತಿಥಿಗಳಿಗೆ ಕೊಟ್ಟಿದ್ದನ್ನು ತಾನೇ ಕಬಳಿಸುವುದು.
  ಅವರು ಸಂಕೋಚದಿಂದ ಬಿಟ್ಟಿದ್ದರೆ ಗಬಕ್ಕನೇ ಅದನ್ನು ತಿನ್ನುವುದು.
ಹೀಗೆಲ್ಲ ಮಾಡಿ ಬಂದವರ ಮುಂದೆ ತಲೆತಗ್ಗಿಸುವಂತೆ ಮಾಡಿಬಿಡುತ್ತಿದ್ದರು ರತ್ನಮ್ಮ.
ತಿನ್ನೋಕೆ ಕೊಡದಿದ್ದರೆ ತಿನ್ನುವವರನ್ನೇ ಆಸೆಬುರುಕತನದಿಂದ ನೋಡುತ್ತ ಕುಳಿತುಕೊಳ್ಳುವುದು.
 ಬಂದವರು ಕನಿಕರದಿಂದ ತಾನು ತಿನ್ನುತ್ತಿದ್ದುದನ್ನೇ ಕೊಡುವುದು.
ಇದನ್ನು ನೋಡಿ ಸೊಸೆಗೆ ಇರಿಸುಮುರಿಸು ಉಂಟಾಗುವುದು.
ಯಾಕಪ್ಪಾ ಮನೆಗೆ ಜನ ಬರುತ್ತಾರೆ ಎನಿಸಿಬಿಡುತ್ತಿತ್ತು.
ಸೊಸೆ ಒಳ್ಳೆಯವಳೇ ಆದರೂ ಎಷ್ಟೂಂತ ಸಹಿಸುತ್ತಾಳೆ?
ಮನೆಯಲ್ಲಿ ಕಿರಿಕಿರಿ ಶುರುವಾಗಿ ಅದು ಜಗಳದ ಹಂತಕ್ಕೆ ತಲುಪುತ್ತಿತ್ತು.
ಅತ್ತೆ ಎಂದು ಗೌರವ ಕೊಟ್ಟು, ಮಗಳಂತೆ ನೋಡಿಕೊಂಡರೂ ಈ ರೀತಿ ಬಂದವರ ಮುಂದೆಲ್ಲ ಅವಮಾನ ಮಾಡುತ್ತಾರಲ್ಲ ನೋಡಿದವರೆಲ್ಲ ಏನೆಂದುಕೊಂಡಾರು?
ಅತ್ತೆಗೆ ಸೊಸೆ ತಿನ್ನಲು ಏನೂ ಕೊಡುವುದೇ ಇಲ್ಲ ಎಂದುಕೊಳ್ಳುವುದಿಲ್ಲವೇ?
ನನ್ನಿಂದ ಇದೆಲ್ಲ ಸಹಿಸಲು ಆಸಾಧ್ಯ ಎಂದುಬಿಟ್ಟಳು.
ಇದಿಷ್ಟು ಸಾಲದೆಂಬಂತೆ ಬೆಳಗ್ಗೆ ತಿಂಡಿ ತಿಂದು ಮಲಗುವುದು.
ಎದ್ದಾಗ ಈಗ ಬೆಳಗ್ಗೆ ಎಂದು ತಿಳಿದುಕೊಂಡ ರತ್ನಮ್ಮ ಎದ್ದು ಎಷ್ಟು ಹೊತ್ತಾದರೂ ತಿಂಡಿ ಕೊಡದೆ ಅನ್ನ, ಸಾರು ಕೊಡುತ್ತಾಳೆ ಎಂದು ಸೊಸೆಯೊಂದಿಗೆ ಜಗಳಕ್ಕೆ ನಿಲ್ಲುತ್ತಾರೆ.
ಕಾಫಿ ಕೊಟ್ಟಿಲ್ಲ, ತಿಂಡಿ ಕೊಡದೆ ಅನ್ನ, ಸಾರು ಕೊಡುತ್ತಾಳೆ ಎಂದು ಸೊಸೆಯೊಂದಿಗೆ ಜಗಳಕ್ಕೆ ನಿಲ್ಲುತ್ತಾರೆ.
ರಾತ್ರಿ ಯಾವಾಗ, ಮಧ್ಯಾಹ್ನ ಯಾವಾಗ, ಬೆಳಗ್ಗೆ ಯಾವಾಗ ಅನ್ನುವ ಪರಿವೆಯೂ ಇರುವುದಿಲ್ಲ.
ಇದ್ದಕ್ಕಿದ್ದಂತೆ ರಾತ್ರಿ ರೇಷ್ಮೆ ಸೀರೆ ಉಟ್ಟು ಸಿದ್ದವಾಗಿ ಮೊಮ್ಮಗಳ ಮದುವೆಗೆ ಹೋಗೋಣ, ಕರ್ಕೊಂಡು ಹೋಗು ಎಂದು ಕುಳಿತುಬಿಡುತ್ತಾರೆ.
ಯಾವ ಮೊಮ್ಮಗಳ ಮದುವೆ ಅಮ್ಮಾ ಎಂದರೆ, ಸತ್ತುಹೋದ ಮಗಳ ಹೆಸರು ಹೇಳಿ, ಕರೆಯೋಕೆ ಬಂದಿದ್ದರಲ್ಲ ಹೋಗೋಣ ನಡಿ ಅಂತ ಪೀಡಿಸಲಾರಂಭಿಸುತ್ತಾರೆ.
ಅವರನ್ನು ಸಮಾಧಾನಿಸಿ, ಸುಧಾರಿಸುವಷ್ಟರಲ್ಲಿ ಸಾಕಾಗಿ ಹೋಗುತ್ತಿತ್ತು.
ಮನೆಯವರು ಎಲ್ಲಿಗೂ ಹೊರಡುವಂತಿರಲಿಲ್ಲ.
ಎಲ್ಲರಿಗಿಂತ ಮೊದಲು ಸಿದ್ದವಾಗಿ ಬಂದು ಕುಳಿತುಬಿಡುತ್ತಿತ್ತು.
ನನ್ನೂ ಕರ್ಕೊಂಡು ಹೋಗಿ ಅಂತ ಹಟ ಹಿಡಿಯುತ್ತಿತ್ತು.
ಮೊದಲೇ ವಯಸ್ಸಾಗಿದೆ, ನಡೆಯಲು ಶಕ್ತಿ ಸಾಲದು, ಎಲ್ಲಾ ಕಡೆ ಹೇಗಮ್ಮಾ ನಿನ್ನ ಕರ್ಕೊಂಡು ಹೋಗುವುದು ಎಂದರೆ, ನನ್ನನ್ನೇನು ಹೊತ್ಕೊಂಡು ಹೋಗ್ತಿರಾ?
ಕಾರಿನಲ್ಲಿ ತಾನೇ ಹೋಗುವುದು ಎಂದು ಜೋರು ಮಾಡುತ್ತಿದ್ದರು.
ರತ್ನಮ್ಮ ಕಾರಿನಲ್ಲಿಯೇ ಹೋದರೂ ಅಲ್ಲಿ ಹೋದ ಮೇಲೆ ನಡೆದಾಡುವುದು ಬೇಡವೇ?
ಕೈಹಿಡಿದು ನಡೆಸುವ ಸಹನೆ ಯಾರಿಗಿರುತ್ತೆ?
ಒಂದೆರಡು ಬಾರಿಯಾದರೆ ಪರವಾಗಿಲ್ಲ.
ಆದರೆ ಪ್ರತಿ ಬಾರಿಯೂ ನಿಗಾ ತೆಗೆದುಕೊಳ್ಳುತ್ತಾರೆ?
ತೊಂದರೆ ಕೊಡಬಾರದೆಂಬ ಅರಿವು ರತ್ನಮ್ಮನಿಗಿಲ್ಲ.
ಅವರನ್ನು ಸಹಿಸಿಕೊಳ್ಳುವ ತಾಳ್ಮೆ ಮನೆಯವರಿಗಿಲ್ಲ.
ಹಾಗಾಗಿ ಕಂದಕ ಜಾಸ್ತಿಯಾಗುತ್ತಲೇ ಹೋಯಿತು.
ಇತ್ತೀಚೆಗಂತೂ ಹಾಸಿಗೆಯಲ್ಲಿಯೇ ಮಲ-ಮೂತ್ರವಾಗಿ ಬಿಡುತ್ತಿತ್ತು.
ಸೊಸೆ, ಮಗ ಇಬ್ಬರೂ ಕೆಲಸಕ್ಕೆ ಹೋಗುವವರೇ.
ಅಜ್ಜಿಯ ನಿಗಾ ನೋಡುವವರಿಲ್ಲದೆ ಮನೆ ಅಶಾಂತಿಯ ಗೂಡಾಗಿತ್ತು.
ಅದು ಸಾಲದೆಂಬಂತೆ ರತ್ನಮ್ಮನಿಗೆ ಔಷಧಿ, ಮಾತ್ರೆಗಳ ಹುಚ್ಚು ಹಿಡಿದುಬಿಟ್ಟಿತು.
ಕೆಲವು ತಿಂಗಳುಗಳಿಂದ ಔಷಧಿ, ಮಾತ್ರೆಗಳು ಎಲ್ಲೆ ಕಂಡರೂ ಕುಡಿದುಬಿಡುತ್ತಿತ್ತು.
ಕೈಗೆ ಸಿಗದಂತೆ ಸದಾ ಎಚ್ಚರಿಕೆ ವಹಿಸಬೇಕಾಗಿರುತ್ತಿತ್ತು.
ಮನೆ ಎಂದ ಮೇಲೆ ಮುನ್ನೆಚ್ಚರಿಕೆಯಾಗಿ ಕೆಲವು ಮಾತ್ರೆ ತಂದಿಟ್ಟುಕೊಂಡಿದ್ದರೆ ಅದೆಲ್ಲವೂ ರತ್ನಮ್ಮ ಸ್ವಾಹಾ ಮಾಡಿಬಿಟ್ಟಿರುತ್ತಿತ್ತು.
ಅಲ್ಲದೆ, ಯಾರಿಗೆ ಹುಷಾರಿಲ್ಲದೆ ತಂದಿಟ್ಟ ಮಾತ್ರೆ, ಟಾನಿಕ್‌ಗಳನ್ನು ಬಿಡುತ್ತಿರಲಿಲ್ಲ.
ಯಾವುದೇ ಔಷಧಿ, ಮಾತ್ರೆ ಸಿಗದಿದ್ದರೆ, ಕಾಯಿಲೆಯ ನೆವ ಮಾಡಿ ಸುಳ್ಳು ಸುಳ್ಳೇ ಜ್ವರ, ಕಡಿತ, ಹೊಟ್ಟೆನೋವು ಅಂತ ಹೇಳಿ ಆಸ್ಪತ್ರೆಗೆ ಕರೆದೊಯುವಂತೆ ಹಟ ಮಾಡಿ, ಕರೆದುಕೊಂಡು ಹೋಗದಿದ್ದರೆ ಅತ್ತು ಕರೆದು ರಂಪ ಮಾಡಿ ಅಕ್ಕ-ಪಕ್ಕದವರ ಮುಂದೆ ತಲೆತಗ್ಗಿಸುವಂತೆ ಮಾಡುತ್ತಿತ್ತು ರತ್ನಮ್ಮ.
ಒಮ್ಮೆ ಅಂತೂ ನಾನೇ ಅಡುಗೆ ಮಾಡಿಕೊಳ್ತೀನಿ ಅಂತ ಗ್ಯಾಸ್ ಹಚ್ಚಿ, ಆಫ್ ಮಾಡದೆ ಮನೆಯನ್ನೇ ದುರಂತಮಯವಾಗಿಸುವ ಸನ್ನಾಹ ನಡೆಸಿತ್ತು.
ಅಕ್ಕಪಕ್ಕದ ಮನೆಯವರು ಗ್ಯಾಸ್ ವಾಸನೆ ಕಂಡುಹಿಡಿದು, ಕಿಟಕಿ-ಬಾಗಿಲುಗಳನ್ನೆಲ್ಲ ತೆರೆದು ಮಗ-ಸೊಸೆ ಬರುವ ವೇಳೆಗೆ ಅಪಾಯದಿಂದ ಪಾರುಮಾಡಿದ್ದರು.
ಅಂದಿನಿಂದ ಅಡುಗೆ ಮನೆಗೆ ಬೀಗ ಹಾಕಿ ಹೋಗುತ್ತಿದ್ದರು.
ಯಾರೇ ಬಂದರೂ ವಿಚಾರಿಸದೆ ಒಳ ಕರೆದು ಮಾತನಾಡಿಸುತ್ತ ಕುಳಿತುಬಿಡುತ್ತಿತ್ತು.
ಅಪರಿಚಿತರು, ಪರಿಚಿತರು ಎಂಬುದನ್ನು ತಿಳಿಯದ ರತ್ನಮ್ಮ ಹಾಗೆ ಕರೆದು, ಕೂರಿಸಿಕೊಂಡೇ ಒಮ್ಮೆ ಮನೆಯಲ್ಲಿದ್ದ ಬೆಲೆಬಾಳುವ ವಸ್ತುಗಳೆಲ್ಲ ಕಳ್ಳತನವಾಗುವಂತೆ ಮಾಡಿತ್ತು.
ಹೊರಗಿನಿಂದ ಬಾಗಿಲು ಹಾಕಿಕೊಂಡು ಹೋದರೆ ಬಾಗಿಲು ಬಡಿದು ಗಲಾಟೆ ಮಾಡುತ್ತಿತ್ತು.
ಕೊನೆಗೆ ಇದೆಲ್ಲ ಸಹಿಸಲಾರದೆ ಸೊಸೆ ನಾನೇ ಮನೆ ಬಿಟ್ಟು ಹೋಗುತ್ತೇನೆ ಎಂದು ಹಟ ಹಿಡಿದು ಕುಳಿತುಬಿಟ್ಟಿದ್ದಳು.
ವಿಧಿ ಇಲ್ಲದೆ ಇಲ್ಲಿಗೆ ಕರೆತಂದಿರುವುದಾಗಿ ಮಗ ಹೇಳಿದಾಗ ದೊಡ್ಡ ಕಥೆ ಕೇಳಿದವರಂತೆ ಉಸಿರು ಬಿಟ್ಟ ವೆಂಕಟೇಶ್.
"ಸರಿ, ನಿಮಿಷ್ಟ, ಈ ಆಶ್ರಮ ಇರುವುದೇ ಇಂಥವರಿಗಾಗಿ ತಾನೇ?
ಇಲ್ಲಿ ಎಲ್ಲಾ ಅವರ ವಯಸ್ಸಿನವರೇ ಆಗಿರುವುದರಿಂದ ಇಲ್ಲಿ ಅವರು ಸಂತೋಷವಾಗಿರಬಹುದು.
ತಿಂಗಳಿಗೆ ಸರಿಯಾಗಿ ಹಣ ಕಟ್ಟಿ, ಯಾವಾಗ್ಲೂ ಭೇಟಿಯಾಗೋಕೆ ಸಾಧ್ಯ ಇಲ್ಲ.
ವಿಸಿಟರ್ಸ್ ಟೈಮ್‌ನಲ್ಲಿ ಮಾತ್ರ ನೀವು ಭೇಟಿಯಾಗಬಹುದು.
ಅನಾರೋಗ್ಯವಾದರೆ ಅದಕ್ಕೆ ಇಲ್ಲೇ ಡಾಕ್ಟರ್ ಇದ್ದಾರೆ.
ಅದಕ್ಕೆ ನೀವು ಪ್ರತ್ಯೇಕವಾಗಿ ಹಣ ಕಟ್ಟಬೇಕು.
ಇಲ್ಲಿನ ರೂಲ್ಸಿಗೆ ತಕ್ಕಂತೆ ನಡ್ಕೊಬೇಕು.
ಹಣ ಕಟ್ಟಿ ನಿಮ್ಮ ತಾಯಿನ ಬಿಟ್ಟುಹೋಗಿ" ಎಂದು ತಿಳಿಸಿ ಆಯಾಳನ್ನು ಕರೆದು, ರತ್ನಮ್ಮನನ್ನು ರೂಮಿಗೆ ಕರೆದುಕೊಂಡು ಹೋಗಲು ಹೇಳಿದರು.
ಎಲ್ಲವನ್ನೂ ಕೇಳಿಸಿಕೊಂಡ ರಿತು ಗಂಭೀರವಾಗಿ ಒಳಬಂದಳು.
ಅವಳ ಗಂಭೀರತೆ ನೋಡಿದ ವೆಂಕಟೇಶ್, "ಯಾಕಮ್ಮಾ ರಿತು, ಈ ರತ್ನಮ್ಮನ ಕಥೆ ಕೇಳಿ ಸಂಕಟವಾಯ್ತೇ?
ಏನು ಮಾಡುವುದಮ್ಮಾ, ಈ ವೃದ್ದಾಪ್ಯ ಎನ್ನುವುದು ಶಾಪ ಕಣಮ್ಮ.
 ಇವೆಲ್ಲ ಶಾಪಗ್ರಸ್ತರು ಇವರೆಲ್ಲರೂ ಈ ರೀತಿ ಅಲಕ್ಷ್ಯಕ್ಕೆ ಒಳಗಾಗಿದ್ದಾರೆ ಅಂತಾನೇ ಆ ದೇವತೆ ಇಂಥವರಿಗಾಗಿ ಈ ಆಶ್ರಮ ಪ್ರಾರಂಭಿಸಿ ನನ್ನೂ, ನನ್ನ ಮಗನ್ನೂ ಈ ಸೇವೆಗೆ ಎಳೆದುಕೊಂಡು ಬಿಟ್ಟಳು.
ನಮ್ಮ ವಿಕ್ರಮ್ ಕೂಡ ರಿಟೈರ್ ಆದ ಮೇಲೆ ಇಲ್ಲಿಗೆ ಬಂದುಬಿಡ್ತಾನೆ, ಫ್ಯಾಮಿಲಿ ಸಮೇತ.
ಆಮೇಲೆ ಈ ಎಲ್ಲದರ ಜವಾಬ್ದಾರಿ ಅವನದೇ.
ನನ್ ಕೈಲೂ ಈಗ ಏನೂ ಸಾಗ್ತಾ ಇಲ್ಲ.
ಎಲ್ಲಾ ನಮ್ಮ ಮೇಲೆ ಬಿಟ್ಟು ಅವಳು ಮಾತ್ರ ಮೇಲೆ ಹೋಗಿಬಿಟ್ಟಳು.
ಈ ವೃದ್ದಾಪ್ಯದ ಶಾಪವನ್ನು ದೂರಾಗಿಸಿಕೊಂಡ ದೇವತೆ ಅವಳು" ಹೆಂಡತಿಯ ನೆನಪಿನೊಂದಿಗೆ ಕಣ್ಣು ಮಂಜಾದವು.
ಈ ಇಳಿವಯಸ್ಸಿನಲ್ಲಿಯೂ ಕೈಹಿಡಿದಾಕೆಯನ್ನು ಪ್ರೇಮದಿಂದ ನೆನೆಸಿಕೊಳ್ಳುವ ವೆಂಕಟೇಶ್‌ರನ್ನು ಅಭಿಮಾನದಿಂದ ನೋಡಿದಳು ರಿತು.
"ರಿತು, ನೀನು ಬಂದಾಗಿನಿಂದ ನನ್ನ ರಿಸ್ಕ್ ಎಷ್ಟೋ ಕಡಿಮೆ ಆಯ್ತಮ್ಮ.
ನೀನಿದ್ದಿಯಾ ಅಂದ್ರೆ ನಾನು ಅಲ್ಲಿ ಇರೋದೇ ಬೇಡ.
ನಿನ್ನನ್ನ ನೋಡ್ತಾ ಇದ್ರೆ ನಂಗೆ ವಸುವಿನದೇ ನೆನಪಾಗುತ್ತೆ.
ಇತ್ತೀಚೆಗೆ ಯಾಕೋ ಅವಳ ನೆನಪು ಬಹಳ ಕಾಡ್ತಾ ಇದೆ.
ಅವಳ ಥರಾನೇ ನೀನು, ಇಲ್ಲಿರುವ ವೃದ್ದರಿಗೆಲ್ಲ ಪ್ರೀತಿ ಹಂಚ್ತಾ ಇದ್ದೀಯಾ.
ನಿನ್ನ ರಕ್ತದಲ್ಲಿಯೇ ಅಸಹಾಯಕರಿಗೆ ಮರುಗುವ ಗುಣ ಬೆರೆತುಹೋಗಿದೆ ರಿತು.
ಈ ಆಶ್ರಮದಲ್ಲಿ ನಿಸ್ವಾರ್ಥತೆಯಿಂದ ಕೆಲಸ ಮಾಡೋ ವ್ಯಕ್ತಿಗಳೇ ಸಿಗಲ್ಲವೇನೋ ಅಂತ ತುಂಬಾ ನಿರಾಶೆಯಾಗಿತ್ತು ನನಗೆ.
ಯಾರೇ ಬಂದ್ರೂ ಅವರ ಸ್ವಾರ್ಥ ನೋಡ್ಕೊತಿದ್ದರೇ ವಿನಾ ಇಲ್ಲಿರುವ ಜೀವಿಗಳಿಗೂ ಮನಸ್ಸಿದೆ, ಭಾವನೆಗಳಿವೆ ಅನ್ನುವುದನ್ನೇ ಮರೆತುಬಿಡುತ್ತಿದ್ದರು.
ವಸುವಿನ ಮನಸ್ಥಿತಿ ಇರೋ ಜೀವಿಗಳೇ ಇಲ್ವೇನೋ ಅಂದುಕೊಳ್ಳುವ ಹಾಗಾಗುತ್ತಿತ್ತು.
ಆದರೆ, ಅದನ್ನು ಸುಳ್ಳು ಮಾಡಿಬಿಟ್ಟೆ ರಿತು.
ನಾನು ಕೂಡ ಮೊದಮೊದಲು ನನ್ನದೇ ಹೆಚ್ಚು ಅನ್ನುವ ಮನೋಭಾವನೆಯವನೇ ಆಗಿದ್ದೆ.
ನನ್ನ ಮನೆ, ನನ್ನ ಸಂಸಾರ ಇವಿಷ್ಟೇ ನನ್ನ ಪ್ರಪಂಚವಾಗಿತ್ತು.
ಆದರೆ ನನ್ನ ಬದಲಾಯಿಸಿದವಳು ನನ್ನ ವಸು, ಆ ದೇವತೆ ನನ್ನನ್ನ, ನನ್ನ ಮಗ ಸೊಸೆನಾ ತನ್ನ ಪರಿಧಿಯೊಳಗೆ ಎಳೆದುಕೊಂಡುಬಿಟ್ಟಳು.
ಅದಕ್ಕಾಗಿ, ಅವಳು ಎಲ್ಲರನ್ನೂ ಎಲ್ಲವನ್ನೂ ಬಿಡೋಕೆ ಸಿದ್ದವಾಗಿದ್ದಳು.
ತನ್ನ ಆದರ್ಶಗಳಿಗೆ ತಲೆಬಾಗುತ್ತಿದ್ದಳೇ ವಿನಾ ಯಾರ ಒತ್ತಡಕ್ಕೂ ಮಣಿಯುತ್ತಿರಲಿಲ್ಲ.
ಅಂಥ ಧೀಮಂತ ವ್ಯಕ್ತಿತ್ವ ಅವಳದು ರಿತು.
ಅವಳು ಹೋದ ಮೇಲೆ ಅಂಥ ಗುಣಗಳನ್ನು ನಾನು ನೋಡೇ ಇಲ್ಲ ಅಂತ ಹೇಳಬೇಕು.
ಆದರೆ ಈಗ ನೋಡ್ತಾ ಇದ್ದೀನಿ.
ವಸುವೇ ಇನ್ನೊಂದು ಜನ್ಮ ಎತ್ತಿಕೊಂಡು ಬಂದುಬಿಟ್ಟಿದ್ದಾಳೇನೋ ಅನ್ನಿಸುವಷ್ಟು ಸಾಮ್ಯವನ್ನು ನಿನ್ನಲ್ಲಿ ನಾನು ಕಾಣ್ತಾ ಇದ್ದೀನಿ" ವೆಂಕಟೇಶ್‌ಗೆ ಹೆಂಡತಿಯ ಬಗ್ಗೆ ಹೇಳ್ತಾ ಇದ್ದರೆ ಸಮಯದ ಪ್ರಜ್ಞೆಯೇ ಇರುತ್ತಿರಲಿಲ್ಲ.
"ಸಾರ್, ವಸು ವಸು ಅಂತ ಹೇಳ್ತೀರೇ ವಿನಾ ಅವರ ಬಗ್ಗೆ ನಂಗೆ ಏನೂ ಹೇಳೇ ಇಲ್ಲವಲ್ಲ ಸಾರ್.
ನಂಗೂ ಆ ದೇವತೆ ಬಗ್ಗೆ ತಿಳ್ಕೊಬೇಕು ಅನ್ನೋ ಆಸೆ ಅವತ್ತಿನಿಂದ್ಲೂ ಕಾಡ್ತಾ ಇದೆ.
ಪ್ಲೀಸ್ ಹೇಳಿ ಸರ್."
"ಹೇಳ್ತೀನಿ, ನನ್ನ ವಸು ಬಗ್ಗೆ ಎಲ್ಲಾ ಹೇಳೀನಿ, ಕೇಳು ರಿತು" ಹೇಳಲಾರಂಭಿಸಿದರು.
ವೆಂಕಟೇಶ್ ೬೦ ವರ್ಷಗಳ ಹಿಂದಕ್ಕೆ ಹೋದರು.
ವಸು ಇಬ್ಬರು ಅಕ್ಕಂದಿರು, ಇಬ್ಬರು ತಮ್ಮಂದಿರ ನಡುವೆ ಹುಟ್ಟಿದವಳು.
ಬರೀ ಹೆಣ್ಣೇ ಎಂದು ಅಸಹನೆಯಿಂದ ಸಿಡಿಯುತ್ತಿದ್ದ ಸಂಸಾರದಲ್ಲಿ ತಂಗಾಳಿಯಂತೆ ಹುಟ್ಟಿದ ಗಂಡುಮಕ್ಕಳು ಹೆಣ್ಣುಮಕ್ಕಳ ಪಾಲಿಗೆ ಬಿಸಿ ಗಾಳಿಯಾಗಿದ್ದರು.
ಗಂಡು ಗಂಡು ಎಂದು ಅಟ್ಟಕ್ಕೇರಿಸಿ, ಆ ಮಕ್ಕಳಿಗಾಗಿ ಹೆಣ್ಣುಮಕ್ಕಳನ್ನು ಅಸಡ್ಡೆಯಿಂದ ನಿರ್ಲಕ್ಷಿಸುತ್ತಿದ್ದ ಅಪ್ಪನಿಂದಾಗಿ ಬಹಳವಾಗಿ ನೊಂದು ಕಣ್ಣೀರಿನಲ್ಲಿ ಕೈತೊಳೆಯುತ್ತಿದ್ದರು ವಸು ಮತ್ತು ಅವಳ ಅಕ್ಕಂದಿರು.
ಹೆತ್ತ ಮಕ್ಕಳೇ ಆದರೂ ಹೆಣ್ಣೆಂಬ ಕಾರಣಕ್ಕೆ ಅಲಕ್ಷಿಸಿ ತಾತ್ಸಾರ ತೋರಿ, ತಿರಸ್ಕಾರ ತೋರಿಸಿ ಹೂಮನಗಳನ್ನು ಸದಾ ನೋಯಿಸುತ್ತಿದ್ದು, ಖರ್ಚು ಎಂಬ ಕಾರಣಕ್ಕೆ ಶಾಲೆಯನ್ನು ಮೊಟಕುಗೊಳಿಸಿ, ಅನ್ನ ಹಾಕುವುದೇ ದಂಡ ಎಂಬಂತೆ ಸಿಕ್ಕವರಿಗೆ ಕೊಟ್ಟು ಕೈತೊಳೆದುಕೊಂಡು, ಮದುವೆ ಎಂಬ ಕಾರ್ಯವನ್ನು ಮುಗಿಸಿಬಿಟ್ಟ ಕಟುಕ ಹೃದಯಿ ಅಪ್ಪ, ಮಕ್ಕಳಿಗಾಗಿ ಮೌನವಾಗಿ ಕಣ್ಣೀರು ಮಿಡಿಯುವುದೇ ವಸುವಿನ ಅಮ್ಮನಿಗೆ ಸಾಧ್ಯವಾಗುತ್ತಿದ್ದದ್ದು.
ಅಕ್ಕಂದಿರ ಯಾವ ಕಷ್ಟಗಳಿಗೂ ಸ್ಪಂದಿಸದ ವಸುವಿನ ಅಪ್ಪ ಕೊನೆಯವರೆಗೂ ಅವರಿಗೆ ಹತ್ತಿರವಾಗಲೇ ಇಲ್ಲ.
ಕೊನೆಯವಳಾಗಿ ಹುಟ್ಟಿದ್ದಕ್ಕೋ ಏನೋ ವಸು ಹೈಸ್ಕೂಲ್ ನ್ನು ಮುಗಿಸಿದ್ದಳು.
ಹಟ ಮಾಡಿ ಕಾಲೇಜಿಗೂ ಸೇರಿದಳು.
ಕಾಸುಕಾಸಿಗೂ ಲೆಕ್ಕ ಹಾಕುವ ಅಪ್ಪನಿಂದ ಫೀಸ್, ಪುಸ್ತಕಕ್ಕಾಗಿ ಹಣ ಪಡೆಯಲು ವಸು ಹರಸಾಹಸ ಪಡುತ್ತಿದಳು.
ಕದ್ದು-ಮುಚ್ಚಿ ಅಮ್ಮ ಕೊಡುವ ಹಣವೇ ಆಧಾರವಾಗಿತ್ತು.
ಪಿಯುಸಿ ಮುಗಿಸುವಷ್ಟರಲ್ಲಿ ಅಪ್ಪ, ಅಕ್ಕಂದಿರಿಗೆ ಕಟ್ಟಿದಂತೆಯೇ ತನ್ನನ್ನೂ ಯಾರಿಗೊ ಕಟ್ಟಿ ಸಾಗಹಾಕಲೆತ್ನಿಸಿದಾಗ ವಸು ಭೂಮಿಗಿಳಿದು ಹೋಗಿದ್ದಳು.
ಅಕ್ಕಂದಿರು ಪಡುತ್ತಿರುವ ಕಷ್ಟಗಳನ್ನು ಕಂಡ ಮೇಲೂ ಮದುವೆಯಾಗುವ ಧೈರ್ಯ ಬಂದೀತೇ?
ಆ ಸಮಯದಲ್ಲಿಯೇ ವೆಂಕಟೇಶ್ ವಸುವನ್ನು ಮೆಚ್ಚಿ ಒಪ್ಪಿ ಸರಳವಾಗಿ ಮದುವೆಯಾದದ್ದು.
ಅಪ್ಪನ ಆಯ್ಕೆಗೆ ಬಿಟ್ಟಿದ್ದರೆ ವಸುವಿನ ಸ್ಥಿತಿಯೂ ಬೇರೆಯಾಗಿಯೇನೂ ಇರುತ್ತಿರಲಿಲ್ಲ.
ಆದರೆ ಈ ವಿಷಯದಲ್ಲಿ ವಸುವಿನ ಅಮ್ಮ ಹಟ ಹಿಡಿದು, ಮದುವೆಯೇ ಬೇಡ, ಓದು ಮುಂದುವರಿಸಿ ಕೆಲಸಕ್ಕೆ ಸೇರಿ, ನನ್ನ ಕಾಲ ಮೇಲೆ ನಾನು ನಿಲ್ಲಬೇಕೆಂದು ಗಲಾಟೆ ಮಾಡುತ್ತಿದ್ದ ವಸುವನ್ನು ಒಪ್ಪಿಸಿ, ವೆಂಕಟೇಶನಂಥ ಸಜ್ಜನನ ಕೈಗಿಟ್ಟಿದ್ದಳು.
ಓದುವ ಹುಚ್ಚು ಹೆಂಡತಿಗಿದೆ ಎಂದು ತಿಳಿದಾಗ ವೆಂಕಟೇಶ್, ವಸುವನ್ನು ಕಾಲೇಜಿಗೆ ಕಳುಹಿಸಿ, ಬಿ.ಎಡ್.ಮಾಡಿಸಿ, ಹೈಸ್ಕೂಲ್ ಶಿಕ್ಷಕಿಯಾಗುವಂತೆ ಮಾಡಿದ್ದರು, ಆಗಿನ ಕಾಲದಲ್ಲಿಯೇ.
ಸುಖ ಅಂದರೇನು?
ಸಂತೋಷ ಅಂದರೇನು ಎಂದು ವಸು ತಿಳಿದದ್ದೇ ಮದುವೆಯ ಅನಂತರ, ತನ್ನನ್ನು ಅತಿಯಾಗಿ ಪ್ರೀತಿಸುವ ಗಂಡ, ತನ್ನ ಸುಖಕ್ಕಾಗಿ, ನೆಮ್ಮದಿಗಾಗಿ ಏನನ್ನಾದರೂ ಮಾಡಲು ಸಿದ್ದವಿರುವ ವೆಂಕಟೇಶ್‌ನಿಂದಾಗಿ ಬದುಕೇ ರಮ್ಯವೆನಿಸಿತ್ತು.
ಮಗ ಹುಟ್ಟಿದ ಮೇಲಂತೂ ಬದುಕು ಸ್ವರ್ಗವೇ ಆಗಿತ್ತು.
ವಸುವಿನ ಸುಂದರ ಬಾಳನ್ನು ಕಂಡ ವಸುವಿನ ಅಮ್ಮ ಒಬ್ಬಳು ಮಗಳದಾದರೂ ಬದುಕು ಬಂಗಾರವಾಯ್ತಲ್ಲ ಎಂದೇ ನೆಮ್ಮದಿಯಿಂದ ಪ್ರಾಣಬಿಟ್ಟಳು.
ಅಮ್ಮ ಸತ್ತದ್ದೇ ಒಳ್ಳೆಯದಾಯಿತು.
ಅಪ್ಪನ ಪ್ರತಿರೂಪದಂತಿದ್ದ ಗಂಡುಮಕ್ಕಳಿಂದ ಅಮ್ಮ ಸುಖಪಡುವುದು ಅಷ್ಟರಲ್ಲಿ ಇತ್ತು ಎಂದು ಸಮಾಧಾನಗೊಂಡಿದ್ದಳು ವಸು.
ಹೆಣ್ಣುಮಕ್ಕಳನ್ನು ನಿಕೃಷ್ಟವಾಗಿ ಕಂಡಿದ್ದ ಅಪ್ಪ ಈಗ ಗಂಡುಮಕ್ಕಳ ದರ್ಬಾರಿನಲ್ಲಿ ಮೂಲೆಗುಂಪಾಗಿದ್ದು, "ಮಾಡಿದ್ದುಣೋ ಮಹಾರಾಯ" ಎಂಬಂತೆ, ಮಹಾರಾಜನಂತೆ ಮೆರೆದಿದ್ದ ಅಪ್ಪ, ತಾನು ಮೆರೆಸಿದ್ದವರಿಂದಲೇ ದೀನಾವಸ್ಥೆ ತಲುಪಿಸುವ ಅಪ್ಪನ ಬಗ್ಗೆ ಆತನ ಹೆಣ್ಣುಮಕ್ಕಳಿಗೆ ಯಾವುದೇ ಕನಿಕರ ಹುಟ್ಟುವಂತಿರಲಿಲ್ಲ.
ಪಾಪಿ, ಅನುಭವಿಸಲಿ ಅಂತ ತಿರುಗಿಯೂ ನೋಡದೆ ಸುಮ್ಮನಾಗಿ ಬಿಟ್ಟಿದ್ದರು.
ಆದರೆ ವಸುವಿನಿಂದ ಹಾಗೆ ಇರಲು ಸಾಧ್ಯವಾಗಿರಲಿಲ್ಲ.
ದೀನಸ್ಥಿತಿಯಲ್ಲಿರುವ ಅಪ್ಪ, ಗಂಡುಮಕ್ಕಳ ನಿಕೃಷ್ಟಕ್ಕೆ ಬಲಿಯಾಗಿ, ದರ್ಪದಿಂದ ಬದುಕಿದ ಜೀವ, ಅಂಗೈಯಲ್ಲಿ ಜೀವ ಹಿಡಿದು, ಹಿಡಿ ಪ್ರೀತಿಗಾಗಿ ಒದ್ದಾಡುತ್ತಿರುವ ಅಪ್ಪನನ್ನು ನೋಡುತ್ತಾ ನೋಡುತ್ತಾ ಸುಮ್ಮನಿರದಾದಳು ವಸು.
ಕಣ್ಣೀರು ತರಿಸುವ ಆತನ ಸ್ಥಿತಿ ಎಂಥವರ ಕಲ್ಲೆದೆಯನ್ನೂ ಕರಗಿಸುವಂತಿರುವಾಗ, ಹೆತ್ತ ಮಗಳಾದ ನಾನು ಹೇಗಿರಲಿ?
ಹೆತ್ತ ಕರುಳಿಗಾಗಿ ಜೀವ ಬಾಧಿಸುವುದಿಲ್ಲವೇ?
ಅಪ್ಪನನ್ನು ನೋಡಿಕೊಳ್ಳುವ ಕರ್ತವ್ಯ ನನಗೂ ಇದೆ ತಾನೇ?
ಅಪ್ಪನನ್ನು ನಮ್ಮ ಮನೆಗೆ ಕರೆತಂದುಬಿಡೋಣ, ದೇವರು ಕೊಟ್ಟ ಅನುಕೂಲವಿದೆ, ಎದೆಯೊಳಗೆ ಹೆತ್ತವರಿಗಾಗಿ ಮರುಗುವ ಹೃದಯವಿದೆ, ಅಪ್ಪನ ಕೊನೆಗಾಲವನ್ನು ನೆಮ್ಮದಿಯಿಂದ, ಸಂತೋಷದಿಂದ ಕಳೆಯಲು ಅನುವು ಮಾಡಿಕೋಡೋಣ ಎಂದು ವೆಂಕಟೇಶನನ್ನು ಕೇಳಿದಳು.
ಆದರೆ ಮಾವನ ಸ್ವಭಾವ ತಿಳಿದಿದ್ದ, ತನ್ನ ವಸುವಿಗೆ ಆತ ಅದೆಷ್ಟು ಹಿಂಸಿಸಿದ್ದ?ಅನಾದರ ಮಾಡಿದ್ದ?
ನಿಕೃಷ್ಟವಾಗಿ ಕಂಡಿದ್ದ ಎಂಬುದನ್ನು ತಿಳಿದಿದ್ದ ವೆಂಕಟೇಶ್ ಖಂಡಿತ ವಸುವಿನ ನಿರ್ಧಾರವನ್ನು ಒಪ್ಪದಾದನು.
"ಅಪ್ಪ-ಅಮ್ಮನ್ನ ನೋಡಿಕೊಳ್ಳೋದು ಗಂಡುಮಕ್ಕಳ ಕರ್ತವ್ಯ.
ಅವರೇನು ನಿಮ್ಮಪ್ಪನನ್ನ ಮನೆಯಿಂದ ಹೊರಗೆ ಹಾಕಿದ್ದಾರಾ?
ಹೇಗಾದರೂ ನೋಡಿಕೊಳ್ಳಲಿ ಬಿಟ್ಟುಬಿಡು, ತಲೆಕೆಡಿಸಿಕೊಳ್ಳಬೇಡ.
ಇಲ್ಲಿಗೆ ಮಾತ್ರ ಕರೆತರುವುದು ಬೇಡವೇ ಬೇಡ" ಎಂದು ಖಡಾಖಂಡಿತವಾಗಿ ಹೇಳಿಬಿಟ್ಟಾಗ ವಸು ಬಹಳವಾಗಿ ನೊಂದುಕೊಂಡಳು.
ತಾನು ಎಷ್ಟು ದುಡಿದರೇನು?
ಸ್ವಾವಲಂಬಿ ಉಸಿರೆಳೆಯುತ್ತಿರುವ ಜೀವಕ್ಕಿಷ್ಟು ತಂಪು ಕೊಡಲಾರದ ಅಸಹಾಯಕತೆ, ಜನ್ಮ ಕೊಟ್ಟಾತನಿಗೆ ಆಸರೆ ಕೊಡಲಾರದ ಈ ಪರಿಸ್ಥಿತಿ ಯಾರಿಗೂ ಬರಬಾರದೆಂದು ಹಲುಬಿದಳು.
ವೆಂಕಟೇಶನಿಗೆ ತನ್ನ ತವರಿನವರನ್ನು ಕಂಡರೆ ಅಷ್ಟಕ್ಕಷ್ಟೆ.
ಅದಕ್ಕೆ ಕಾರಣವೂ ಇಲ್ಲದಿಲ್ಲ.
ಆದರೆ, ಈ ಘಳಿಗೆಯಲ್ಲಿ ಮಾನವೀಯತೆ ಬೇಡವೇ?
ಏನಾದರಾಗಲಿ, ತಾನಂತೂ ತನ್ನ ನಿರ್ಧಾರ ಬದಲಿಸುವವಳಲ್ಲ.
ವೆಂಕಟೇಶ್ ಅಸಮಾದಾನ ತೋರಿದರೂ ಸರಿಯೇ ಅಪ್ಪನನ್ನು ಕರೆತಂದೇ ತರುತ್ತೇನೆ ಎಂದು ಮನೆಗೆ ಕರೆತಂದೇ ಬಿಟ್ಟಳು.
ಅಮ್ಮನನ್ನು ನೋಡಿಕೊಳ್ಳುವ ಭಾಗ್ಯವಂತೂ ತನಗಿಲ್ಲ, ಅಪ್ಪನನ್ನಾದರೂ ನೋಡಿಕೊಂಡು ಅಮ್ಮನ ಋಣ ತೀರಿಸುತ್ತೇನೆ.
ತನಗಾಗಿ ಏನನ್ನಾದರೂ ತಿನ್ನಲು ತಂದಿದ್ದಾಳೆಯೇ ಎಂದು ಆಸೆಯಿಂದ ನೋಡುವ, ತಂದದ್ದನ್ನು ಕೊಟ್ಟ ಕೂಡಲೇ ಗಬಗಬನೇ ತಿನ್ನುವ, ಮಗ-ಸೊಸೆಯರಿಗೆ ಹೆದರಿ ನಡುಗುತ್ತ, ನನ್ನನ್ನು ಕರ್ಕೊಂಡು ನಿಮ್ಮ ಮನೆಗೆ ಹೋಗೇ ಎಂದು ಗೋಗರೆಯುವ ಅಪ್ಪ, ಅಕ್ಕಂದಿರ ಬಾಳನ್ನು ಹಸನು ಮಾಡದೆ, ದುಡಿದದ್ದೆಲ್ಲವನ್ನೂ ಮಕ್ಕಳ ಕೈಗೆ ಕೊಟ್ಟು ಕೈತೊಳೆದುಕೊಂಡು, ಅಸಾಹಯಕವಾಗಿರುವ ಅಪ್ಪ, ತುತ್ತು ಅನ್ನಕ್ಕಾಗಿ ಪರದಾಡುತ್ತಿದ್ದು, ಹಿಡಿ ಪ್ರೀತಿಗಾಗಿ ಹಂಬಲಿಸುತ್ತಿರುವ, ಹೆಣ್ಣು ಮಕ್ಕಳಿಗೆ ಮಾಡಿದ ಅನ್ಯಾಯಕ್ಕಾಗಿ ಪಶ್ಚಾತ್ತಾಪದ ಉರಿಯಲ್ಲಿ ಬೆಂದು, ನನ್ನ ಕ್ಷಮಿಸಿ, ಯಾರಾದರೂ ಈ ನರಕದಿಂದ ಕರೆದುಕೊಂಡು ಹೋಗ್ರೇ ಎಂದು ಬೇಡುತ್ತಿದ್ದ ಅಪ್ಪ ಇನ್ನು ಮುಂದೆ ಆ ಎಲ್ಲಾ ಚಿಂತೆಗಳಿಂದ ದೂರವಾಗಿ, ಸಾಯುವ ತನಕ ತನ್ನ ವಾತ್ಸಲ್ಯದ ತಂಪಿನಲ್ಲಿ ಸುಖವಾಗಿರಲಿ ಎಂದೇ ಗಂಡನ ಮುನಿಸನ್ನು ಲೆಕ್ಕಿಸದೆ ತನ್ನ ನಿರ್ಧಾರದಂತೆ ನಡೆದುಕೊಂಡಳು.
ವಸುವಿನ ಈ ನಿರ್ಧಾರದಿಂದ ಆಘಾತಗೊಂಡಿದ್ದು ಮಗ ವಿಕ್ರಮ.
 ಅಮ್ಮನಿಗೆ ರಿಟೈರ್ ಆದ ಕೂಡಲೇ ಅಮ್ಮ ಅಪ್ಪನನ್ನು ತಾನು ಇರುವಲ್ಲಿಗೆ ಕರೆದುಕೊಂಡು ಹೋಗಬೇಕು, ಚೆನ್ನಾಗಿ ನೋಡಿಕೊಳ್ಳಬೇಕು ಎಂದುಕೊಂಡಿದ್ದ ವಿಕ್ರಮ, ಅಮ್ಮನ ಈ ನಿರ್ಧಾರದಿಂದ ಅಪ್ಪನಿಗೂ ಬೇಸರವಾಗಿದೆ ಎಂದು ತಿಳಿದುಕೊಂಡವನೇ ಮನೆಗೆ ಓಡಿಬಂದ.
"ಅಪ್ಪನಿಗಿಂತ, ನನಗಿಂತ ನಿನಗೆ ತಾತನೇ ಹೆಚ್ಚಾದರೇ ?" ಎಂದು ಆಕ್ಷೇಪಿಸಿದ.
ಮಗನ ಆಕ್ಷೇಪಣೆಗೆ ಉತ್ತರವಾಗಿ, "ನನ್ನ ಮನಸ್ಸನ್ನ, ಭಾವನೆಗಳನ್ನ ಇಬ್ರೂ ಅರ್ಥಮಾಡಿಕೊಳ್ಳಿ.
ಈಗ ನನ್ನ ಮನಸ್ಸು ಎಷ್ಟು ತೃಪ್ತಿಯಿಂದ ಬೀಗ್ತಾ ಇದೆ ಗೊತ್ತಾ?
ಈ ಸಂತೋಷಾನ, ತೃಪ್ತಿನಾ ಎಷ್ಟು ಹಣ ಕೊಟ್ರೂ ಕೊಂಡುಕೊಳ್ಳೋಕೆ ಸಾಧ್ಯಾನಾ?" ಎಂದು ಮಗನ ಮನಸ್ಸನ್ನು ಒಲಿಸಲು ಪ್ರಯತ್ನಿಸಿದಳು.
"ಸ್ವಾರಿ ಅಮ್ಮ.
ನೀನು ನನ್ನ ನಿರಾಶೆಪಡಿಸುತ್ತಾ ಇದ್ದೀಯಾ.
ನಂಗೂ ಆ ತೃಪ್ತಿ ಬೇಡವಾ?
ಇನ್ನೆಂಟು ತಿಂಗಳಲ್ಲಿ ರಿಟೈರ್ಡ್ ಆಗ್ತಿಯಾ ಈ ವಯಸ್ಸಿನಲ್ಲಿ ಹಣ್ಣಾಗಿರುವ ತಾತನನ್ನು ನೋಡಿಕೊಳ್ಳೋಕೆ ಸಾಧ್ಯಾನಾ?
ಅಜ್ಜಿ-ತಾತನ ಜವಾಬ್ದಾರಿನೂ ನೀನೇ ಹೊತ್ಕೊಂಡು ಕಡೇ ಘಳಿಗೆವರೆಗೂ ನೋಡಿಕೊಂಡೆ.
ಈಗಲಾದರೂ ನೀನು ನಿನ್ನ ಅತ್ತೆ-ಮಾವಂಗೆ ಮಾಡಿದಂತೆ ಸೇವನಾ ನಿನ್ನ ಸೊಸೆ- ಮಗನಿಂದ ಮಾಡಿಸಿಕೊಳ್ಳಬಾರದೇ?
ನಿನ್ನ ಕರ್ಕೊಂಡು ಹೋಗಿ ಚೆನ್ನಾಗಿ ನೋಡ್ಕೊಬೇಕು ಅಂತ ಹಂಬಲಿಸುತ್ತಾ ಇದ್ದೀನಿ.
ಕೆಲ್ಸ ಬಿಟ್ಟುಬಿಡು ಅಂದ್ರೂ ನೀನು ಬಿಡಲಿಲ್ಲ.
ಕೊನೆವರೆಗೂ ನೀನು ಸೇವೆ ಮಾಡ್ತಾನೇ ಇರಬೇಕಾ?
ನೀನು ಸೇವೆ ಮಾಡಿಸಿಕೊಳ್ಳೋದು ಯಾವಾಗ?
ಮಗ-ಸೊಸ-ಮೊಮ್ಮಕ್ಕಳ ನಡೆ ನಗ್ತಾ ನಗ್ತಾ ಇರೋದು ಯಾವಾಗ?" ಕಟುವಾಗಿಯೇ ಹೇಳಿದ ವಿಕ್ರಮ್.
ವಸು ಮಾತಾಡದೆ ಮೌನದ ಮೊರೆ ಹೊಕ್ಕಿದ್ದಾಳೆ.
ಅವಳಿಗೆ ಗೊತ್ತು.
ಮಗನಿಗೆ ತನ್ನ ಮೇಲೆ ಎಷ್ಟೊಂದು ಪ್ರೀತಿ ಇದೆ, ಕಾಳಜಿ ಇದೆ ಅಂತ.
ತಾನು ನೋಯುವುದನ್ನು ಸಹಿಸಲಾರ, ತಾನು ಕಷ್ಟಪಡುವುದನ್ನು ನೋಡಲಾರ, ಅಮ್ಮನಿಗಾಗಿ ಏನು ಬೇಕಾದರೂ ಮಾಡಬಲ್ಲ ಅನ್ನುವುದೂ ಗೊತ್ತು.
ಆದರೆ, ಅದೇ ಪ್ರೀತಿ, ಕಾಳಜಿ ನನ್ನ ಹೆತ್ತಪ್ಪನ ಮೇಲೆ ನನಗಿರಬಾರದೇ ?
ಈ ಭೂಮಿಗೆ ತನ್ನನ್ನು ತಂದಾತನು ಇರುವ ಪರಿಸ್ಥಿತಿ ನೋಡಿಯೂ ನಾನು ನನ್ನವರೊಂದಿಗೆ ಸುಖವಾಗಿ, ಸಂತೋಷವಾಗಿ ಇದ್ದುಬಿಡುವುದು ನ್ಯಾಯವೇ?ಧರ್ಮವೇ?
ಅಮ್ಮನ ಮೌನ ಅಸಹನೆ ತಂದರೂ ಮೆದುವಾಗಿ ಒಲಿಸಿಕೊಳ್ಳಲೆತ್ನಿಸಿದ.
"ಅಮ್ಮ" ಜೇನಿನಲ್ಲಿ ಅದ್ದಿದ ಧ್ವನಿಯಲ್ಲಿ ಕರೆದ.
ಹೆತ್ತೂಡಲಿಗೆ ತಂಪೇರಿದ ಭಾವ.
"ಅಮ್ಮ ತಾತಂಗಾದರೆ ಇನ್ನೂ ನಾಲ್ಕು ಜನ ಮಕ್ಕಳಿದ್ದಾರೆ.
ಆದ್ರೆ ನಿಂಗೆ ನಾನೊಬ್ನೆ ಮಗ ಅಲ್ವೇನಮ್ಮ?
ಇರೋ ಒಬ್ನೆ ಮಗನ ಜತೇಲಿ ನೀನಿರೋದೇ ಧರ್ಮ ಅಮ್ಮ.
ಈ ವಯಸ್ಸಿನಲ್ಲಿ ತಾತನ ಜವಾಬ್ದಾರಿ ನಿಂಗ್ಯಾಕಮಾ?"
"ವಿಕ್ಕಿ, ನಿಮ್ಮ ಮಾವಂದಿರು ಅಪ್ಪನ್ನ ಯಾವ ಸ್ಥಿತಿಯಲ್ಲಿಟ್ಟಿದ್ದರು ಗೊತ್ತಲ್ಲವಾ ನಿಂಗೆ?
ಅದನ್ನ ನೋಡ್ತಾ ಇದ್ರೆ, ನನ್ನ ಕರುಳು ಕಿತ್ತು ಬರುತ್ತಿತ್ತು" ಬಿಕ್ಕಳಿಸಿದಳು.
"ನಂಗೆ ಅರ್ಥ ಆಗುತ್ತೆ ಅಮ್ಮ, ಮೊದ್ಲೇ ನಿಂದು ಹೆಂಗರುಳು.
ಯಾರೇ ಕಷ್ಟದಲ್ಲಿದ್ದರೂ ಸಹಿಸೋ ಶಕ್ತಿ ನಿಂಗಿಲ್ಲ.
ಅಂಥದರಲ್ಲಿ ಹೆತ್ತ ಅಪ್ಪ ಕಷ್ಟದಲ್ಲಿದ್ದರೆ ಸಂಕಟಪಡ್ತಾ ಇದ್ದರೆ ನಿನ್ನಿಂದ ಸಹಿಸೋಕೆ ಆಗೋಲ್ಲ.
ಆದರೆ ವಾಸ್ತವವನ್ನು ಅರ್ಥ ಮಾಡಿಕೋ.
ತಾತನ್ನ ನೋಡಿಕೊಳ್ಳುವ ಜವಾಬ್ದಾರಿ ಅವರ ಗಂಡುಮಕ್ಕಳದ್ದು.
ತಾತನಿಗೆ ತೀರಾ ವಯಸ್ಸಾಗಿದೆ.
ಮಗು ಥರಾ ನೋಡ್ಕೋಬೇಕು, ನಿನ್ನ ಕೈಲಿ ಅದು ಸಾಧ್ಯಾನಾ? ". 
"ಇದು ಸಾಧ್ಯ – ಅಸಾಧ್ಯದ ಪ್ರಶ್ನೆ ಅಲ್ಲ ವಿಕ್ಕಿ.
ಇದು ಕರುಳಿಗೆ ಸಂಬಂಧಿಸಿದ ವಿಚಾರ, ಅಸಹಾಯಕ ವೃದನಿಗೆ ನಾನು ಮಾಡುವ, ಮಾಡ್ಲೇಬೇಕಾದ ಕರ್ತವ್ಯ, ಮಗಳಾಗಿ ನಂಗಿರೋ ಜವಾಬ್ದಾರಿ."
"ಸರಿಯಮ್ಮಾ, ಆದ್ರೆ ನೀನು ಈ ವಯಸ್ಸಿನಲ್ಲಿ ನಮ್ಮಿಂದ ಸೇವೆ ಮಾಡಿಸ್ಕೋತ ಇರಬೇಕಾದ ಕಾಲ ಇದು.
ಅದೂ ಅಲ್ಲದೆ ತಾತ ನಿಂಗೆ, ದೊಡ್ಡಮ್ಮಂದಿರಿಗೆ ಮಾಡಿರುವುದನ್ನು ನೋಡಿದರೆ ತಾತನ ಮುಖ ಕೂಡ ನೋಡಬಾರದು ಅನ್ನಿಸುತ್ತೆ.
ಅವರ ಹಣೆಬರಹ, ಅನುಭವಿಸಿಕೊಳ್ಳಲಿ, ನೀನು ದೊಡ್ಡಮ್ಮಂದಿರಂತೆ ಸುಮ್ಮನಿರಬೇಕಾಗಿತ್ತು.
ತಾತ ಇಲ್ಲಿರೋದು ಅಪ್ಪಂಗೂ ಇಷ್ಟವಾಗ್ತಾ ಇಲ್ಲ.
ಅಪ್ಪನಿಗೆ ಬೇಸರಪಡಿಸಬೇಡ" ಎಂದನು.
ಅಪ್ಪ-ಮಗನ ತೀರ್ಮಾನ ಒಂದೇ, ಯಾವ ಕಾರಣಕ್ಕೂ ತನ್ನ ಈ ನಿರ್ಧಾರವನ್ನು ಬೆಂಬಲಿಸಲಾರರು.
ವಿಕ್ಕಿ ಹೇಳುತ್ತಿರುವುದು ಸತ್ಯವೇ.
ಅಪ್ಪ, ತನಗೆ, ಅಕ್ಕಂದಿರಿಗೆ ಮಾಡಿರುವುದನ್ನು ನೆನೆಸಿಕೊಂಡರೆ, ಮನಸ್ಸು ಬೆಂಕಿಯಂತೆ ಸುಡುತ್ತೆ, ನೋವಿನಿಂದ ನರಳುತ್ತದೆ, ವಿಷಾದದಿಂದ ತಪ್ತವಾಗುತ್ತೆ.
ಅಮ್ಮನ ಮನಸ್ಸು ಮಿದುವಾಗುತ್ತಿದೆ ಎಂದು ಭಾವಿಸಿದ ವಿಕ್ರಮ, "ತಾತನ ವಿಚಾರ ಬಿಟ್ಟುಬಿಡು, ನಿನ್ನ ಆರೋಗ್ಯ ನೋಡಿಕೋ, ತಾತನ್ನ ಅವರ ಮನೆಗೆ ಬಿಟ್ಟುಬರ್ತಿನಿ."
ಈ ಮನಸ್ಸು ಎಂಬುದು ಹೇಳಿದವರ ಮಾತುಗಳಿಗೆಲ್ಲ ಬಗ್ಗುವಂಥದೇ.
ಅಪ್ಪ ಏನೇ ಮಾಡಿರಲಿ ಗಂಡ, ಮಗನ ಸಹಕಾರ ಸಿಗದಿದ್ದರೂ ಚಿಂತೆ ಇಲ್ಲ, ತನ್ನ ತೀರ್ಮಾನ ಮಾತ್ರ ಬದಲಾಗದು, ಅಪ್ಪ ತಮಗೆ ಏನೇ ಅನ್ಯಾಯ ಮಾಡಿದರೂ ತನ್ನ ಹುಟ್ಟಿಗೆ ಕಾರಣನಾದವನು.
ಅಂದಿನ ದರ್ಪ, ಪೌರುಷ, ಕೋಪ, ಆರ್ಭಟಗಳನ್ನೆಲ್ಲ ಕಳೆದುಕೊಂಡು ಮಗುವಿನಂತಾಗಿ ಬಿಟ್ಟಿದ್ದಾನೆ.
ಅಂಥ ಸ್ಥಿತಿಯಲ್ಲಿರುವ ಅಪ್ಪನ ಮೇಲೆ ಸೇಡೇ?
ತಪ್ಪು ತಪ್ಪು ಅಕ್ಕಂದಿರಂತೂ ಅತ್ತ ಸುಳಿಯಲೇ ಇಲ್ಲ.
ಅಪ್ಪನ ಆದೇ ದರ್ಪ, ದುರಹಂಕಾರವನ್ನು ಉಳಿಸಿಕೊಂಡಿರುವ ಒಡಹುಟ್ಟಿದವರ ಬಗ್ಗೆ ತನಗೆ ಪ್ರೀತಿಯಾಗಲೀ ಮಮಕಾರವಾಗಲೀ ಬೆಳೆಯಲೇ ಇಲ್ಲ.
ಆದರೆ ಅಪ್ಪನಿಗಾಗಿ ಅವರನ್ನು ಸಹಿಸಿಕೊಂಡಿದ್ದೆ.
ಆ ಕಠಿಣ ಹೃದಯಿಗಳು ಅಪ್ಪನಿಗೆ ಊಟ-ತಿಂಡಿಯಿಂದ ಹಿಡಿದು ಎಲ್ಲದಕ್ಕೂ ಕಂಟ್ರೋಲ್ ಮಾಡಿಬಿಟ್ಟರು.
ಪ್ರೀತಿ ಇಲ್ಲ, ವಿಶ್ವಾಸ ಇಲ್ಲ, ಮಮಕಾರ, ಕಾಳಜಿ ಮೊದಲೇ ಇಲ್ಲ.
ಮುದುಕ ನಿವಾರಣೆ ಆದ್ರೆ ಸಾಕು ಅಂತ ಕಾಯ್ತಾ ಇದ್ದರು ವಂಶೋದ್ದಾರಕರು.
ಈ ವಂಶೋದ್ದಾರಕರಿಗಲ್ಲವೇ ತನ್ನನ್ನು, ಅಕ್ಕಂದಿರನ್ನು ಕಡೆಗಣಿಸಿದ್ದು, ಅಸಡ್ಡೆ ಮಾಡಿದ್ದು, ಅದೆಲ್ಲವನ್ನೂ ಮರೆತು ಅಪ್ಪನನ್ನು ಮನೆಗೆ ಕರೆತಂದಾಗಿದೆ.
ಅಪ್ಪನಿಗೆ ವೃದ್ದಾಪ್ಯ ಶಾಪವಾಗಬಾರದು.
 ಅಪ್ಪ ಸಂತೋಷವಾಗಿ ತನ್ನ ಕೊನೆಗಾಲವನ್ನು ಕಳೆಯಬೇಕು.
"ಬೇಡ ವಿಕ್ಕಿ, ನೀನಾಡೋ ಮಾತುಗಳನ್ನೆಲ್ಲ ಅಪ್ಪ ಕೇಳಿಸಿಕೊಂಡ್ರೆ, ಎಷ್ಟು ನೊಂದ್ಕೋತಾರೆ ಗೊತ್ತಾ?
ಇಲ್ಲಿಗೆ ಬಂದ ಮೇಲೆ ಅವರು ಎಷ್ಟೊಂದು ಸಂತೋಷವಾಗಿದಾರೆ ಗೊತ್ತಾ?
ಸದಾ ಹಾಸಿಗೆ ಹಿಡಿದೆ ಇರುತ್ತಿದ್ದ ಅಪ್ಪ, ಇವತ್ತು ತಾವೇ ಎದ್ದು ಓಡಾಡ್ತಾ ಇದ್ದಾರೆ.
ಇನ್ನೆರಡು ದಿನ ಕಳೆದ್ರೆ ಕೆಳಗೂ ಇಳಿದು ಬರ್ತಾರೆ.
ಈ ವಯಸ್ಸಿನಲ್ಲಿ ಅವರಿಗೆ ಬೇಕಾಗಿರುವುದು ಪ್ರೀತಿ, ಕಾಳಜಿ ಕಣೋ, ತನ್ನವರು ತೋರಿಸೋ ವಿಶ್ವಾಸ ಕಣೋ, ಸಾಯೋ ಜೀವ ಇನ್ನೇನು ಕೇಳುತ್ತೆ ಹೇಳು?
ಇದೊಂದು ವಿಚಾರದಲ್ಲಿ ನಾನು ಬದಲಾಗಲಾರೆ ವಿಕ್ಕಿ" ಖಂಡಿತವಾದ ಧ್ವನಿಯಲ್ಲಿ ವಸು ಹೇಳಿದಳು.
"ಹಾಗಾದ್ರೆ ನನ್ನ ನಿರ್ಧಾರನೂ ಕೇಳು ಅಮ್ಮ.
ನೀನು ನಿಮ್ಮಪ್ಪನ್ನ ನೋಡ್ಕೋ, ನಾನು ನಮ್ಮ ಅಪ್ಪನ್ನ ನೋಡ್ಕೋತೀನಿ" ಕಟುವಾಗಿ ನುಡಿದ.
ತನ್ನ ಯಾವ ಅನುನಯಕ್ಕೂ ಸ್ಪಂದಿಸದೆ ವೆಂಕಟೇಶ್ ವಿಕ್ರಮನ ಜತೆ ಹೊರಟು ನಿಂತಾಗ ಕುಸಿದು ಹೋದಳು ವಸು.
ಮನಸ್ಸು ಕ್ಷಣ ಹೊಯ್ದಾಡಿತು.
ಅಪ್ಪನನ್ನು ಕಳುಹಿಸಿ ಈ ಪ್ರಕರಣಕ್ಕೆ ತೆರೆ ಎಳೆದುಬಿಡಲೇ ಎಂದುಕೊಂಡಳು.
ಥಟ್ಟನೆ ಅಪ್ಪನ ಮುಖ ನೆನಪಿಗೆ ಬಂದು, ಮಗಳ ಮನೆಗೆ ಬಂದಿರುವ ಸಂತೋಷದಲ್ಲಿ ತೇಲಾಡುತ್ತಿರುವ ಅಪ್ಪ, ಆ ಸಂತೋಷವನ್ನು ಕಿತ್ತುಕೊಂಡು ತಾನು ನೆಮ್ಮದಿಯಾಗಿರಲು ಸಾಧ್ಯವೇ?
ತಮ್ಮಂದಿರು ಆಡಿಕೊಂಡು ನಗುವುದಿಲ್ಲವೇ?
ಆ ದುಷ್ಟರ ಮುಂದೆ ತಾನು ಕೇವಲವಾಗುವುದೇ?
ಒಂದು ವೇಳೆ ಅಪ್ಪನನ್ನು ವಾಪಸ್ಸು ಕಳುಹಿಸಿಬಿಟ್ಟರೆ ಆ ಪಾಪ ಪ್ರಜ್ಞೆ ಕಾಡಿ, ನನ್ನ ಹಿಂಸಿಸುವುದಿಲ್ಲವೇ?
ಬೇಡ ಬೇಡ, ತಾನು ಅಪ್ಪನನ್ನು ವಾಪಸ್ಸು ಕಳುಹಿಸಲಾರೆ.
ತನ್ನ ಮಾತು ಕೇಳಲಿಲ್ಲವೆಂದು ವೆಂಕಟೇಶ್ ಮಗನ ಮನೆಗೆ ಹೋಗುತ್ತಿದ್ದಾರೆ, ಹೋಗಲಿ.
ಆದಷ್ಟು ದಿನ ಈ ಕೋಪ?
ತನ್ನ ಬಿಟ್ಟು ಇರಲು ಅವರಿಂದ ಸಾಧ್ಯವೇ?
ಕೆಲವೇ ದಿನಗಳಲ್ಲಿ ವಾಪಸ್ಸು ಬರುತ್ತಾರೆ.
ತುಂಬು ಭರವಸೆಯಿಂದ ಮನಸ್ಸಿಗೆ ಸಾಂತ್ವನ ತಂದುಕೊಂಡಳು.
ತಾನು ಎಷ್ಟೇ ತಡೆದರೂ ವೆಂಕಟೇಶ್ ಇಲ್ಲಿ ನಿಲ್ಲಲಾರನೆಂಬ ಸತ್ಯ ಅರಿವಾದೊಡನೆ ತನ್ನ ಪ್ರಯತ್ನ ನಿಲ್ಲಿಸಿಬಿಟ್ಟಳು.
ವೆಂಕಟೇಶನಿಲ್ಲದ ಮನ ಬಣಬಣವೆನಿಸಿ, ಅವನಿಲ್ಲದೆ ತಾನು ಈ ಮನೆಯಲ್ಲಿ ಇರಲು ಅಸಾಧ್ಯವೆನಿಸುತ್ತಿದ್ದರೂ ಅಪ್ಪನಿಗಾಗಿ, ಅಪ್ಪನ ಮುಖದ ಮೇಲಿನ ನಗುವಿಗಾಗಿ ಎಲ್ಲವನ್ನೂ ಸಾಧ್ಯವಾಗಿಸಿಕೊಂಡಳು.
ಸ್ಕೂಲ್, ಅಪ್ಪನ ಸೇವೆಯಲ್ಲಿಯೇ ದಿನ ಕಳೆದುಹೋಗುತ್ತಿತ್ತು.
ಈಗೀಗ ವೆಂಕಟೇಶನ ನೆನಪಾಗುತ್ತಿದ್ದದ್ದು ರಾತ್ರಿ ಮಲಗುವಾಗ, ಬೆಳಗ್ಗಿನ ಆಯಾಸ ಅವಳನ್ನು ನಿದ್ದೆಗೆಳೆದು ಬಿಡುತ್ತಿತ್ತು.
ಗಂಡನಿಂದ ದೂರವಿರುವ ನೋವು ಕಾಡುತ್ತಿದ್ದರೂ ವೃದ್ದ ತಂದೆಯ ಸೇವೆಯಿಂದಾಗಿ ಧನ್ಯತೆಯ ಭಾವದಲ್ಲಿ ಮನ ಬೀಗುತ್ತಿತ್ತು.
ಆತ್ಮತೃಪ್ತಿಯಿಂದ ಏನೋ ಸಾಧಿಸಿದೆನೆಂಬ ಭಾವ ಅವಳಲ್ಲಿ ಮೂಡಿ, ಹಿಂದಿನ ವಸುಧಾ ಕಳೆದೇ ಹೋಗಿದ್ದಳು.
ಸ್ವಾರ್ಥವಿಲ್ಲದ ಜೀವನ ಇಷ್ಟೊಂದು ನೆಮ್ಮದಿ ತರಬಹುದೇ ಎಂಬ ಪ್ರಶ್ನೆ ಹಲವಾರು ಬಾರಿ ವಸುವಿನಲ್ಲಿ ಮೂಡಿ ಮರೆಯಾಗುತ್ತಿತ್ತು.
ಆದರೆ ವೆಂಕಟೇಶನ ವರ್ತನೆ ಅವಳನ್ನು ಸಾಕಷ್ಟು ಕುಗ್ಗಿಸುತ್ತಿತ್ತು.
ಎಂಥ ಉದಾತ್ತ ವ್ಯಕ್ತಿ ವೆಂಕಟೇಶ್, ಯಾಕೆ ಹಾಗೆ ಬದಲಾಗಿಬಿಟ್ಟರು?
ನನಗಾಗಿ ಸಹಿಸಬೇಕಿತ್ತು.
 ವೆಂಕಟೇಶ್ ಆರದ ಗಾಯ ಮಾಡಿಬಿಟ್ಟರು.
ಈ ಗಾಯ ಕೊನೆವರೆಗೂ ನನ್ನ ನೋಯಿಸುತ್ತಲೇ ಇರುತ್ತದೆ.
ಇದು ಖಂಡಿತ, ಅಳಿಯ ಮನೆಯಲ್ಲಿ ಇಲ್ಲದಿರುವುದು ಅಪ್ಪನ ಅರಿವಿಗೆ ಬಂದಿದೆ.
ಮಗನ ಮನೆಗೆ ಹೋಗಿದ್ದಾರೆ ಒಂದಿಷ್ಟು ದಿನ ಇದ್ದು ಬರುತ್ತಾರೆ ಎಂಬ ತನ್ನ ಮಾತುಗಳನ್ನು ಮೊದಮೊದಲು ನಂಬಿದರೂ ಯಾಕೋ ಅಳಿಯನನ್ನು ಪದೇ ಪದೇ ಕೇಳುತ್ತಿದ್ದಾರೆ.
ಇನ್ನೂ ಯಾಕೆ ಬಂದಿಲ್ಲ?
ನಿನ್ನ ಬಿಟ್ಟು ಅವರು ಇಷ್ಟೊಂದು ದಿನ ಇರೋರಲ್ಲವಲ್ಲ?
ಯಾಕಿನ್ನೂ ಬಂದಿಲ್ಲ?
ಕಾಗದ ಬರೆ, ಬೇಗ ಬರ್‍ಲಿ ಅಂತ ಕಾಡೋಕೆ ಶುರು ಮಾಡಿದ ಮೇಲೆ ಧರ್ಮಸಂಕಟವಾಗಹತ್ತಿತ್ತು ವಸುವಿಗೆ.
ಕೊನೆಗೂ ಅಳಿಯ ಬರ್ಲಿಲ್ಲ ಅನ್ನೋ ನೋವಿನಿಂದಲೇ ಪ್ರಾಣಬಿಟ್ಟಾಗ, ಈ ಭಾಗ್ಯಕ್ಕಾಗಿಯೇ ತಾನು ಗಂಡನನ್ನು, ಮಗನನ್ನು ಎದುರಿಸಿ ನಿಂತದ್ದು?
ಅಪ್ಪ ಇನ್ನೊಂದಷ್ಟು ದಿನ ತನ್ನೊಂದಿಗಿರಬಾರದಿತ್ತೇ ಎಂದು ರೋದಿಸಿದಳು.
ಒಟ್ಟಿನಲ್ಲಿ ಅಳಿಯ ಬರ್‍ಲಿಲ್ಲ ಅನ್ನೋ ಕೊರಗೊಂದನ್ನು ಬಿಟ್ಟರೆ, ಸಾಯುವ ಕ್ಷಣಗಳಲ್ಲೂ ಮಗಳ ಪ್ರೀತಿಯಲ್ಲಿ ಮಿಂದಿರುವ ಸಂತೋಷ ಅಪ್ಪನಿಗೆ ನೀಡಿದ್ದೆ ಎಂಬ ಸಂತೃಪ್ತಭಾವವೊಂದೇ ಕೊನೆಗೆ ಅವಳಿಗುಳಿದದ್ದು.
ಅಪ್ಪನ ಅಂತ್ಯಕ್ರಿಯೆ ಎಲ್ಲಾ ಮುಗಿದು ಅಪ್ಪನ ಋಣ ತೀರಿತೆಂದು ಎಲ್ಲರೂ ಅವರವರ ಹಾದಿ ಹಿಡಿದು ಹೊರಟಾಗ ವಸುವಿನ ಮನಸ್ಸು ಸ್ಪಷ್ಟವಾದ ನಿಲುವು ಕಂಡುಕೊಂಡಿತ್ತು.
ಇನ್ನೇನು ಅಮ್ಮ ತನ್ನೊಂದಿಗೆ ಬಂದೇ ಬರುತ್ತಾಳೆ.
ಇಷ್ಟು ದಿನ "ಅಪ್ಪಾ ಅಪ್ಪಾ" ಅಂತ ತಮ್ಮನ್ನು ದೂರ ಮಾಡಿಕೊಂಡಿದ್ದ ಅಮ್ಮ ಈಗ ಹೊರಟೇ ಹೊರಡುತ್ತಾಳೆ ಅನ್ನೋ ನಂಬಿಕೆಯಿಂದಲೇ ವಿಕ್ರಮ್ "ಇನ್ನೇನಮ್ಮ, ತಾತನನ್ನು ಸ್ವರ್ಗಕ್ಕೆ ಕಳಿಸಿ ಆಯ್ತಲ್ಲ, ನಾಳೆ ಮನೆ ಖಾಲಿ ಮಾಡೋದು ತಾನೇ?
ಆಳುಗಳು ಬಂದ್ರೆ ಸಾಮಾನೆಲ್ಲ ಪ್ಯಾಕ್ ಮಾಡ್ತಾರೆ.
ನೀನು ಶ್ರಮ ತಗೊಳ್ಳೋದಕ್ಕೆ ಹೋಗಬೇಡ."
"ಬೇಡ ವಿಕ್ರಮ್, ನಾನು ಮನೆ ಖಾಲಿ ಮಾಡಲ್ಲ."
"ಒಬ್ಳೆ ಹೇಗಮ್ಮಾ ಇರ್ತಿಯಾ?
ಇಷ್ಟು ದೊಡ್ಡ ಮನೆಯಲ್ಲಿ ಅಪ್ಪನೂ ಇಲ್ದೆ ನೀನೊಬ್ಳೆ ಇರ್ತಿಯಾ?
ತಾತಾನೂ ಇಲ್ಲವಲ್ಲ ಈಗ" ಗೊಂದಲದಲ್ಲಿ ಮುಳುಗೇಳುತ್ತಾ ಹೇಳಿದ ವಿಕ್ರಮ್.
"ಯಾಕಪ್ಪಾ, ಅಪ್ಪ ಇಲ್ಲೆ ಹೋದ್ರೆ ಏನು?
ಅಪ್ಪನಂಥ ಸ್ಥಿತಿಯಲ್ಲಿ ಎಷ್ಟು ಜೀವಗಳು ಪ್ರೀತಿಗಾಗಿ, ಹಿಡಿ ಕೂಳಿಗಾಗಿ ಹಂಬಲಿಸುತ್ತ ಇದೆ.
ಅವರ ಸೇವೆ ಮಾಡ್ತಾ ನನ್ನ ಬಯಕೆನಾ ತೀರಿಸಿಕೊಳ್ಳುತ್ತೇನೆ.
ಈ ಮನೆ ಇನ್ನು ಮುಂದೆ ಅಸಹಾಯಕ ವೃದ್ದರಿಗಾಗಿ ಇರುವ "ನಮ್ಮ ಮನೆ".
ಇದನ್ನು ವೃದ್ದಾಶ್ರಮ ಅಂತಾನೂ ಕರೆಯಲಾರೆ.
ಇಲ್ಲಿ ಯಾರಿದ್ದರೂ ಅವರಿಗೆ ನಮ್ಮ ಮನೆಯಲ್ಲಿಯೇ ಇದ್ದೇವೆ ಎಂಬ ಭಾವನೆ ಬರಬೇಕು.
ಇದನ್ನು ನಡೆಸಿಕೊಂಡು ಹೋಗೋದೇ ನನ್ನ ಕೊನೆ ಆಸೆ, ಈ ಉಸಿರು ಈ ದೇಹದ ಮೇಲೆ ಇರೋತನಕ ನಿಮ್ಮ ತಾತನಂಥವರಿಗೆ ಆಸರೆ ಆಗಿ ನಿಲ್ತೀನೆ.
ಇನ್ನು ನೀನು ನಿಮ್ಮಪ್ಪನ್ನ ಕರ್ಕೊಂಡು ಹೋಗಬಹುದು" ದೃಢವಾಗಿ, ನಿಶ್ಚಯವಾಗಿ, ನಿರ್ಭಯವಾಗಿ ಹೇಳಿದ್ದನ್ನೇ ಕೇಳುತ್ತಾ ವಿಕ್ರಮ್ ದಂಗಾಗಿ ನಿಂತುಬಿಟ್ಟ.
"ನನ್ನ ಆನಂತರ ಇದನ್ನು ನಡೆಸಿಕೊಂಡು ಹೋಗುವ ಜವಾಬ್ದಾರಿ ನಿಂದು, ಹೆತ್ತ ತಾಯಿಯ ಋಣ ತೀರಿಸಬೇಕು ಅನ್ನುವುದಾದರೆ ನನ್ನ ಈ ಆಸೆನಾ ನೀನು ನೆರವೇರಿಸಿ ಕೊಡುತ್ತೀಯಾ?"ವೆಂಕಟೇಶ್‌ ಕುಗ್ಗಿಹೋದ.
ತನ್ನ ಇರವು ಇಲ್ಲದಂತೆ, ತನ್ನನ್ನು ಸಂಪೂರ್ಣವಾಗಿ ವಸು ಅಲಕ್ಷಿಸುವುದನ್ನು ಸಹಿಸದಾದ.
ತನಗಿಂತಲೂ ಅಪ್ಪಾನೇ ಹೆಚ್ಚು ಎಂದ ಹೆಂಡತಿಯ ಮೇಲೆ ಕೋಪಗೊಂಡು, ಹೆಂಡತಿಯಿಂದ ದೂರ ಹೋದದ್ದು ನಿಜವೇ ಆದರೂ, ಹೆಂಡತಿಯನ್ನು ಸುಲಭವಾಗಿ ಅವನಿಂದ ಮರೆಯಲಾಗಿರಲಿಲ್ಲ.
ಪ್ರತಿ ಕ್ಷಣ ನೆನಪಾಗಿ ತಳಮಳಿಸುತ್ತಿದ್ದ.
ಪ್ರೀತಿಯ ಹೆಂಡತಿಯ ಅಗಲಿಕೆ ಅವನಿಂದ ಸಹಿಸಲಸಾಧ್ಯವೆನಿಸುತ್ತಿದ್ದರೂ ಹಟದಿಂದ ಹೆಂಡತಿಗೆ ಬುದ್ದಿ ಕಲಿಸುವ ತವಕದಿಂದ ದೂರವೇ ಇದ್ದುಬಿಟ್ಟ.
ಆದರೆ ವಸುವಿನ ಮೇರು ವ್ಯಕ್ತಿತ್ವ ಈಗ ಅವನಿಗೆ ಸಾಕ್ಷಾತ್ಕಾರವಾಗುತ್ತದೆ.
ಆ ಹೃದಯವಂತಿಕೆಯ ಎದುರು ಕುಬ್ಜನಾದ ಭಾವದಿಂದ-"ವಸು, ನನ್ನ ಕ್ಷಮ್ಸು, ನಿನ್ನ ಅರ್ಥಮಾಡಿಕೊಳ್ಳದೆ ಹೋದೆ.
ನಿನ್ನ ಭಾವನೆಗಳನ್ನು ನಿರ್ಲಕ್ಷಿಸಿಬಿಟ್ಟೆ.
ನನ್ನಿಂದ ದೊಡ್ಡತಪ್ಪು ನಡೆದುಹೋಗಿದೆ.
ನನ್ನ ಹೆತ್ತವರನ್ನು ಇದೇ ಅಂತಃಕರಣದಿಂದ ನೀನು ಕಂಡದ್ದನ್ನು ನಿನ್ನ ಕರ್ತವ್ಯ ಎಂದು ಭಾವಿಸಿದೆ.
ಆದರೆ ಅದೇ ಅಂತಃಕರಣ ನೀನು ಎಲ್ಲರ ಬಗ್ಗೆಯೂ ಹೊಂದಿದ್ದೀಯಾ ಅನ್ನೋ ಸತ್ಯವನ್ನು ತಿಳಿಯದೆ ಹೋದೆ.
ನಾನು ಮೂರ್ಖ ವಸು, ನಿನ್ನಂಥ ಅಮೂಲ್ಯವಾದ ವಜ್ರಕ್ಕೆ ಬರೀ ಚಿನ್ನದ ಸರಿಗೆ ಮಾತ್ರ ಇದುವರೆಗೆ ನಾನಾಗಿದ್ದೆ.
ನಾನೇ ವಜ್ರವಾಗಿದ್ದೆ ಎಂಬ ಭ್ರಮೆ ಇಂದು ನನ್ನಿಂದ ದೂರವಾಗ್ತಾ ಇದೆ.
ನನ್ನ ತಪ್ಪನ್ನು ಸರಿಪಡಿಸೋ ಅವಕಾಶ ಕೊಡು ವಸು.
ನಿನ್ನ ಜತೆಯಲ್ಲಿ ನಡೆದು ಬರುವ ಅದೃಷ್ಟ ನನಗಿದೆಯಾ ವಸು" ಪಶ್ಚಾತ್ತಾಪ ತುಂಬಿ ತುಳುಕುತ್ತಿತ್ತು.
ಕೊನೆಗೂ ತನ್ನ ವೆಂಕಟೇಶ್ ತನ್ನ ಭಾವನೆಗಳಿಗೆ ಸ್ಪಂದಿಸಿ, ತನ್ನೊಂದಿಗೆ ಹೆಜ್ಜೆ ಇಡಲು ಸಿದ್ಧನಾಗಿದ್ದು ವಸುವಿಗೆ ತನ್ನ ನಂಬಿಕೆ ಸುಳ್ಳಾಗದೆ ತನ್ನವನು ಚೊಕ್ಕ ಚಿನ್ನವಾಗಿಯೇ ಉಳಿದುಬಿಟ್ಟ ಸಂತೋಷದಿಂದ ಹಿಗ್ಗಿದಳು.
ಅಂದು ಪ್ರಾರಂಭವಾದ "ನಮ್ಮ ಮನೆ" ಇವತ್ತಿನವರೆಗೂ ನೊಂದವರ ನೋವಿಗೆ ಸ್ಪಂದಿಸಿ ನೆಲೆ ನೀಡುತ್ತಿದೆ.
ಆದರೆ ಇದೆಲ್ಲವನ್ನೂ ನೋಡುವ ಸೌಭಾಗ್ಯ ಪಡೆದು ಬಾರದ ವಸು "ನಮ್ಮ ಮನೆ" ಪ್ರಾರಂಭವಾಗಿ ಕೆಲವೇ ವರ್ಷಗಳಲ್ಲಿ ಈ ಲೋಕವನ್ನೇ ಬಿಟ್ಟು ನಡೆದುಬಿಟ್ಟಳು.
ಒಂಟಿಯಾಗಿ ಅವಳನ್ನು ತಾನು ಬಿಟ್ಟು ಹೋಗಿದ್ದರ ಸೇಡು ತೀರಿಸಿಕೊಂಡುಬಿಟ್ಟಳು.
ಹನಿಗಣ್ಣಾಗಿ ಹಿಂದಿನದನ್ನೆಲ್ಲ ಹೇಳುತ್ತಿದ್ದರೆ ರಿತು ಮಂತ್ರಮುಗ್ಧಳಾಗಿ ಹೋಗಿದ್ದಳು.
ಆ ದೇವತೆ ಅಂದು ಮಾನವೀಯತೆ ಮೆರೆದು, ತನ್ನದೆಲ್ಲವನ್ನೂ "ನಮ್ಮ ಮನೆ"ಗೆ ಧಾರೆ ಎರೆದು, ತನು-ಮನ-ಧನ ಎಲ್ಲವೂ ಈ ಆಶ್ರಮಕ್ಕೆ ಸಮರ್ಪಣೆಯಾಗಿ, ತನ್ನದು ಎಂಬ ಸಾರ್ಥ ಮರೆತು ಪರೋಪಕಾರಕ್ಕೆ ಜೀವ ಮುಡಿಪಾಗಿಟ್ಟು, ತನ್ನವರನ್ನೂ ತನ್ನತ್ತ ಸೆಳೆದುಕೊಂಡು ಇಡೀ ಸಂಸಾರವೇ "ನಮ್ಮ ಮನೆ"ಗಾಗಿ ಜೀವ ತೇಯುವಂತೆ ಮಾಡಿದ ಆ ಕಾಣದ ದೇವತೆಗೆ ಮನದಲ್ಲಿಯೇ ನಮಸ್ಕರಿಸಿದಳು.
ಆ ತಾಯಿಯ ಗುಣದ ಒಂದಂಶವಾದರೂ ತನ್ನಲ್ಲಿ ಮೂಡುವಂತೆ ಮಾಡು ದೇವಾ ಎಂದು ದೇವರನ್ನು ಬೇಡಿಕೊಂಡಳು.
"ರಿತು, ಅವಳ ಕನಸಿನ ಕೂಸು ಈ "ನಮ್ಮ ಮನೆ", ಇದನ್ನು ಕಟ್ಟಿ, ಬೆಳೆಸುವಾಗ ಅದೆಷ್ಟು ಶ್ರಮಪಟ್ಟಿದ್ದಾಳೆ ಗೊತ್ತಾ?
ಬರೀ ಸೇವೆ ಮಾಡುವ ಮನಸ್ಸಿದ್ದರೆ ಸಾಲದು ರಿತು, ಇಂಥದನ್ನೆಲ್ಲ ನಡೆಸಬೇಕಾದರೆ ಒಂದು ಹೋರಾಟವೇ ಮಾಡಬೇಕಾಯ್ತು.
ಒಂದು ಒಳ್ಳೆಯ ಕೆಲಸ ಮಾಡಬೇಕಾದರೆ ನೂರಾರು ವಿಘ್ನಗಳು ಅನ್ನೋ ಹಾಗೆ ಇದನ್ನು ಪ್ರಾರಂಭಿಸಿದ ವರ್ಷದಲ್ಲಿಯೇ "ನಮ್ಮ ಮನೆ" ಬಗ್ಗೆ ಅಪಪ್ರಚಾರ ಶುರುವಾಗಿಬಿಡ್ತು.
"ಇಲ್ಲಿನ ವೃದ್ದರನ್ನು ಶೋಷಣೆ ಮಾಡ್ತಾ ಇದ್ದಾರೆ, ಹಣಕ್ಕಾಗಿ ವೃದರ ಆಶ್ರಮ ಮಾಡ್ತಾ ಇದ್ದಾರೆ…" ಇನ್ನೂ ಏನೇನೋ… ಪಾಪ, ವಸು ಈ ಆಪಾದನೆಗಳಿಂದ ಭೂಮಿಗಿಳಿದು ಹೋದಳು.
ತನ್ನದೆಲ್ಲವನ್ನೂ ಅರ್ಪಿಸಿ, ವೃದ್ದಾಪ್ಯ ಶಾಪವಲ್ಲ ಅದು ಬದುಕಿನ ಒಂದು ಭಾಗ, ಆ ಭಾಗದಲ್ಲಿ ವೇದನೆ, ನೋವು ಇರಬಾರದು.
ಅನುಭವದಲ್ಲಿ ಮಾಗಿ ಹಣ್ಣಾಗಿರುವ ಜೀವ ತನ್ನ ಕೊನೆಯ ಅವಧಿಯನ್ನು ಸಂತೋಷವಾಗಿ, ನೆಮ್ಮದಿಯಾಗಿ ಕಳೆಯಬೇಕು ಅನ್ನೋದೇ ವಸುವಿನ ಉದ್ದೇಶವಾಗಿತ್ತು.
ಆದರೆ ಏನಾಗಿಹೋಯ್ತು ರಿತು, ಅದನ್ನೆಲ್ಲ ಹೇಗೆ ಫೇಸ್ ಮಾಡಿದ್ಲೋ?
ದಿಟ್ಟವಾಗಿ ನಿಂತಳು.
ಪ್ರಶ್ನಿಸಿದವರಿಗೆಲ್ಲ ಉತ್ತರ ಕೊಟ್ಟು ಸಮರ್ಥಿಸಿಕೊಂಡಳು.
ಹೆತ್ತ ಮಕ್ಕಳಿಂದ ನಿರ್ಲಕ್ಷಿಸಲ್ಪಟ್ಟವರು, ಬದುಕಿನಲ್ಲಿ ಭರವಸೆ ಕಳೆದುಕೊಂಡವರು, ತನ್ನವರಿಂದ ಬಯಸುವ ಸುರಕ್ಷತಾ ಭಾವನೆ ಬಯಸುವವರು ಈ ಮನೆಯ ಆಶ್ರಯಕ್ಕೆ ಬರುತ್ತಾರೆ.
ಹಾಗೆ ಬಂದವರ ಭಾವನೆಗಳಿಗೆ ಯಾವ ಕ್ಷಣದಲ್ಲಿಯೂ ಧಕ್ಕೆಯಾಗಿಲ್ಲ.
"ನಮ್ಮ ಮನೆ" ಎಂದರೆ ಅದು ಇಲ್ಲಿರುವವರಿಗೆಲ್ಲ ನಮ್ಮ ಮನೆಯೇ ಆಗಿದೆ ಎಂಬುದನ್ನು ನಿರೂಪಿಸಬೇಕಾದರೆ ವಸು ಅದೆಷ್ಟು ಹೋರಾಟ ನಡೆಸಿದಳು.
ಭೂಮಿಗಿಳಿದು ಹೋಗಿದ್ದವಳು ಫೀನಿಕ್ಸ್‍ನಂತೆ ಎದ್ದು ನಿಂತಳು.
ಅದೆಲ್ಲಿತ್ತೋ ಸ್ಥೈರ್ಯ, ಎಲ್ಲಿತ್ತೋ ಆ ಧೈರ್ಯ, ಆ ದಿಟ್ಟತನ… 
ಪತ್ರಿಕೆಯವರೊಡನೆ ಹೋರಾಟಕ್ಕಿಳಿದಳು, ಕೋರ್ಟಿನ ಕಟಕಟೆ ಹತ್ತಿದಳು.
ಆದರೆ ಅವಳ ಹೋರಾಟಕೆ ಜಯ ಸಿಕ್ಕಿತು.
ಒಳ್ಳೆತನಕ್ಕೆ ಎಂದೂ ಸೋಲಿಲ್ಲ ಅನ್ನುವ ಹಾಗೆ ಕೋರ್ಟಿನಲ್ಲಿಯೂ ಆರೋಪ ಸುಳ್ಳು ಎಂದಾಯಿತು.
ಇಷ್ಟಾಗುವ ಹೊತ್ತಿಗೆ ಸಾಕಷ್ಟು ಬಳಲಿ ಬಿಟ್ಟಿದ್ದಳು ವಸು.
ಬಾಹ್ಯವಾಗಿ ದಿಟ್ಟತನದಿಂದಿದ್ದ, ಎದೆಗಾರಿಕೆ ತೋರುತ್ತಿದ್ದ ವಸು ಆಂತರಿಕವಾಗಿ ಕುಗ್ಗಿ ಹೋಗಿದ್ದಳು.
ಅವಳ ಹೃದಯ ಇದೆಲ್ಲ ತಾಳಲಾರದಷ್ಟು ದುರ್ಬಲವಾಗಿ ಬಿಟ್ಟಿತು.
ಒಂದು ದಿನ ನಗ್ತಾ ನಗ್ತಾ ಎಲ್ಲರೊಂದಿಗೆ ಮಾತಾಡ್ತಾ ಮಾತಾಡ್ತಾ ಹೋಗಿಯೇ ಬಿಟ್ಟಳು.
ಇದೆಲ್ಲವನ್ನು ನನ್ನ ತಲೆಗೆ ಕಟ್ಟಿ, ಸಂಸಾರವಿಲ್ಲದಿದ್ದರೂ ಸಂಸಾರಸ್ತನನ್ನಾಗಿ ಮಾಡಿ ನನ್ನ ಒಂಟಿ ಮಾಡಿಬಿಟ್ಟಳು" ವಸುವಿನ ನೆನಪಿನಿಂದ ಅತ್ತೇಬಿಟ್ಟರು ವೆಂಕಟೇಶ್.
"ಸಮಾಧಾನ ಮಾಡ್ಕೊಳ್ಳಿ ಸಾರ್, ವಸು ಮೇಡಮ್ ಜೀವಂತವಾಗಿಲ್ಲದೆ ಇದ್ದರೂ ಈ ಮನೆಯಲ್ಲಿ ಎಲ್ಲರ ರೂಪದಲ್ಲಿ ಜೀವಂತವಾಗಿ ಕಾಯ್ತಾ ಇದ್ದಾರೆ.
ಅವರು ಸತ್ತಿಲ್ಲ ಸಾರ್, ನಿಮ್ಮ ನೆನಪಿನಲ್ಲಿ ಸೇವೆ ಮಾಡುವವರ ಹೃದಯದಲ್ಲಿ ಬದುಕಿಯೇ ಇದ್ದಾರೆ.
ನೀವು ಒಂಟಿ ಅಲ್ಲ ಸಾರ್, ನಿಮ್ಮೊಂದಿಗೆ ನಾವಿದ್ದೇವೆ.
ಇಲ್ಲಿರುವವರೆಲ್ಲರೂ ನಿಮ್ಮವರೇ ಅಲ್ಲವೇ ಸಾರ್" ಸಮಾಧಾನಿಸಿದಳು.
"ಹೌದಮ್ಮ ನಾನು ಒಂಟಿಯಲ್ಲ.
ವಸುವಿನ ನೆನಪಿನಲ್ಲಿ ಒಂದು ಘಳಿಗೆ ಅನಾಥ ಅನ್ನಿಸಿಬಿಟ್ಟಿತು.
ವಸು ನಿನ್ನ ರೂಪ ಧರಿಸಿ ಮತ್ತೆಹುಟ್ಟಿ ಬಂದಿದ್ದಾಳೆ.
ನನ್ನ ಜತೆ ನೀನಿದ್ದೀಯಾ.
ಇಲ್ಲಿರುವವರೆಲ್ಲಾ ನನ್ನೊಂದಿಗಿದ್ದಾರೆ.
ವಸುವಿನ ಸಾವು ನನ್ನನ್ನು ಸಂಕುಚಿತವಾಗಿ ಯೋಚಿಸುವಂತೆ ಮಾಡಿಬಿಟ್ಟಿತು.
ಇನ್ನೇನು ನಮ್ಮ ವಿಕ್ರಮನು ಬಂದುಬಿಡುತ್ತಾನೆ.
ನನ್ನ ಮೊಮ್ಮಗನ ನೋಡಿಲ್ಲ ಅಲ್ವ ನೀನು?
ಬರುತ್ತಾನೆ, ಬಹದ್ದೂರ್ ಗಂಡು.
ಅವನು ಬಂದುಬಿಟ್ರೆ ಈ ಭಾರವನ್ನೆಲ್ಲ ಅವನಿಗೊಪ್ಪಿಸಿ ಹಾಯಾಗಿದ್ದು ಬಿಡುತ್ತೇನೆ.
ಅವನಿಗೂ ಅಜ್ಜಿಯ ಮನಸ್ಸು ಕಣಮ್ಮ ಅಪ್ಪನಂತಲ್ಲ ಅವನು.
ಬೇರೆಯವರ ಸಂಕಟಕ್ಕೆ ಬೇಗ ಮರುಗಿಬಿಡುತ್ತಾನೆ.
ಅವನದೇ ಒತ್ತಡ ಇಲ್ಲಿ ಬರೋಕೆ.
ವಿಕ್ರಮ್ಗೇನೂ ಅಷ್ಟೊಂದು ಇಷ್ಟ ಇಲ್ಲ ಅಂತ ಕಾಣುತ್ತೆ.
ಆದ್ರೆ ಮಗನ ಬಲವಂತಕ್ಕೆ ಇಲ್ಲೇ ಬಂದು ಸೆಟ್ಲ್ ಆಗ್ತಾ ಇದ್ದಾನೆ.
ಕೊನೆಗಾಲದಲ್ಲಿ ನಂಗೂ ಒಂದಿಷ್ಟು ನೆಮ್ಮದಿ ಕೊಡ್ತಾ ಇದ್ದಾನೆ" ನಿಟ್ಟುಸಿರುಬಿಟ್ಟರು ವೆಂಕಟೇಶ್.
ಅವರ ಮೊಗದಲ್ಲಿ ಸ್ವಲ್ಪ ಸಮಾಧಾನ ಮೂಡಿದ್ದನ್ನು ಕಂಡ ರಿತು, "ಸರಿ, ನಾನು ಒಳಗಡೆ ಹೋಗಿ ನೋಡ್ತೀನಿ ಸರ್, ಸರೂ ಅಜ್ಜಿಗೆ ನಿನ್ನ ಹುಷಾರಿರಲಿಲ್ಲವಲ್ಲ.
ಈಗ ಹೇಗಿದ್ದಾರೋ ನೋಡ್ಕೊಂಡು, ಜ್ವರ ಕಡಿಮೆ ಆಗದೆ ಇದ್ರೆ ಡಾಕ್ಟರಿಗೆ ಫೋನ್ ಮಾಡೇಕು."
"ನೀ ಹೋಗು ರಿತು, ನನ್ನ ಕಥೆ ಕೇಳ್ತಾ ಇದ್ರೆ ಇವತ್ತೆಲ್ಲ ಮುಗಿಯೋದೇ ಇಲ್ಲ" ಎಂದು ತಾವು ಎದ್ದು ನಿಂತರು.
ನಿನ್ನೆಯಿಂದ ಮಲಗಿದ್ದ ಸರೋಜಮ್ಮ ಎದ್ದೇ ಇಲ್ಲ.
ನಿನ್ನೆ ಡಾಕ್ಟರ್ ಪರೀಕ್ಷಿಸಿ ಇಂಜೆಕ್ಷನ್ ಕೊಟ್ಟು, ಮಾತ್ರೆ ನೀಡಿದ್ದರು.
ಜ್ವರ ಕಡಿಮೆಯಾಗದಿದ್ದರೆ ಮತ್ತೆ ಬರುವುದಾಗಿ ತಿಳಿಸಿದ್ದರು.
ಇಲ್ಲಿರುವವರಿಗಾಗಿಯೇ ಡಾಕ್ಟರ್ ಪ್ರತಿದಿನ ಬಂದು, ಪ್ರತಿಯೊಬ್ಬರನ್ನೂ ಪರೀಕ್ಷಿಸುತ್ತಿದ್ದರು.
ವಾರಕ್ಕೊಮ್ಮೆ ತಮ್ಮ ನರ್ಸಿಂಗ್ ಹೋಮ್‌ಗೆ ಕರೆಸಿ, ಬಿ.ಪಿ.,ಶುಗರ್ ಮುಂತಾದ ಪ್ರಾಥಮಿಕ ಪರೀಕ್ಷೆಗಳನ್ನು ನಡೆಸಿ, ಅವರ ಆರೋಗ್ಯಕ್ಕಾಗಿ ಮುನ್ನೆಚ್ಚರಿಕೆ ತೆಗೆದುಕೊಳ್ಳುತ್ತಿದ್ದರು.
ವಯಸ್ಸಾಗಿರುವುದರಿಂದ ಏನಾದರೂ ಸಮಸ್ಯೆಗಳು ಇದ್ದೇ ಇರುತ್ತಿದ್ದವು.
ಡಾಕ್ಟರ್ ತಮ್ಮ ಅಮೂಲ್ಯವಾದ ಒಂದೆರಡು ಗಂಟೆಗಳನ್ನು ಈ ಆಶ್ರಮಕ್ಕಾಗಿಯೇ ಮೀಸಲಿಟ್ಟಿದ್ದರು.
ಉಚಿತವಾಗಿಯೇ ಬಂದು ಪರೀಕ್ಷಿಸುತ್ತಿದ್ದ ರಾಮದಾಸ್‌ರವರು ಇತರ ವೆಚ್ಚವನ್ನು ಅತ್ಯಂತ ಕಡಿಮೆ ಬೆಲೆಯಲ್ಲಿಯೇ ಭರಿಸುತ್ತಿದ್ದರು.
ಈ ರೀತಿಯಲ್ಲಿ ಸಮಾಜ ಸೇವೆಗಾಗಿ ತಮ್ಮನ್ನು ತೊಡಗಿಸಿಕೊಂಡಿದ್ದರು ರಾಮದಾಸರು.
ವಯಸ್ಸಾದವರ ಬಗ್ಗೆ ಅತ್ಯಂತ ಕಳಕಳಿ ಹೊಂದಿದ್ದ ಡಾಕ್ಟರ್ ಇಲ್ಲಿರುವ ಎಲ್ಲರ ನೆಚ್ಚಿನ ವೈದ್ಯರಾಗಿದ್ದರು.
ರಾಮದಾಸ್‌ರವರದು ಒಂದು ವಿಷಾದಭರಿತ ಕಥೆಯೇ ಈ ರೀತಿಯ ಸ್ಪಂದನಕ್ಕೆ ಕಾರಣವಾಗಿತ್ತು.
ಹುಟ್ಟಿದಾಗಲೇ ತಾಯಿಯನ್ನು ಕಳೆದುಕೊಂಡಿದ್ದ ರಾಮದಾಸರು ತಂದೆಯ ಆರೈಕೆಯಲ್ಲಿಯೇ ಬೆಳೆದಿದ್ದರು.
ಮಗನಿಗಾಗಿ ಎರಡನೆಯ ಮದುವೆಯಾಗದೆ, ಮಗನ ಬೆಳೆಸುವಿಕೆಯಲ್ಲಿಯೇ ಸರ್ವ ಸುಖ ಕಾಣುತ್ತಿದ್ದರು.
ಒಳಗೂ-ಹೊರಗೂ ದುಡಿಯುತ್ತ ಮಗ ಒಬ್ಬ ಪರಿಪೂರ್ಣ ವ್ಯಕ್ತಿಯಾಗುವಂತೆ ಶ್ರಮಿಸುತ್ತಿದ್ದರು.
ಅತ್ಯಂತ ಬುದ್ದಿವಂತನಾದ ರಾಮದಾಸ್ ಸದಾ ಓದಿನಲ್ಲಿ ಮುಂದೆ, ವೈದ್ಯನಾಗಬೇಕೆಂಬ ಹಂಬಲವನ್ನು ಈಡೇರಿಸಿಕೊಳ್ಳಲು ಶಕ್ತಿಮೀರಿ ಪ್ರಯತ್ನಿಸುತ್ತಿದ್ದ ಮಗನ ಆಸೆಯನ್ನು ನಿರಾಸೆ ಮಾಡಬಾರದೆಂದು ಇದ್ದ ಆಸ್ತಿ-ಪಾಸ್ತಿ ಉಳಿತಾಯ ಎಲ್ಲವನ್ನೂ ಮಗನ ಓದಿಗೆ ಸುರಿದು ಬರಿಗೈಯಾಗಿ ನಿಂತರು.
ಶಕ್ತಿಮೀರಿ ದುಡಿದದ್ದರಿಂದ ಆರೋಗ್ಯವನ್ನೂ ಕಳೆದುಕೊಂಡರು.
ಅಪ್ಪ ತನಗಾಗಿ ಕಷ್ಟಪಡುತ್ತಿರುವುದನ್ನು ನೋಡಿ ನೊಂದುಕೊಳ್ಳುತ್ತಲೇ ಗುರಿ ಸಾಧಿಸುವ ಛಲದಿಂದ ಓದಿ ರ್‍ಯಾಂಕ್ ಪಡೆದ ರಾಮದಾಸ್ ಚೆನ್ನಾಗಿ ದುಡಿದು ಅಪ್ಪನನ್ನು ಸುಖವಾಗಿಟ್ಟುಕೊಳ್ಳಬೇಕೆಂದು ಶಪಥ ಮಾಡಿದರು.
ಪ್ರತಿಭಾವಂತ ರಾಮದಾಸ್ ಕಾಲೇಜಿಗೆ ಮೊದಲನೆಯವನಾಗಿ ಉತ್ತೀರ್ಣನಾದಾಗ ವಿದೇಶ ಕೈಬೀಸಿ ಕರೆಯಿತು.
ವಿದೇಶದಲ್ಲಿ ದುಡಿದರೆ ಬೇಗ ಹಣ ಗಳಿಸಬಹುದು.
ಹಾಗೆ ಗಳಿಸಿದ ಹಣದಲ್ಲಿ ಅಪ್ಪನನ್ನು ಮಹಾರಾಜನಂತೆ ಮೆರೆಸಬಹುದು ಅನ್ನೋ ಆಸೆಯಿಂದ, ಅಪ್ಪ ಎಷ್ಟೇ ಬೇಡ ಎಂದರೂ ಕೇಳದೆ, ನನ್ನ ಒಂಟಿಯಾಗಿ ಮಾಡಿ ಹೋಗಬೇಡ ಎಂದು ಅಂಗಲಾಚಿದರೂ ಕರಗದೆ, ನಿನಗಾಗಿಯೇ ನಾನು ಅಲ್ಲಿಗೆ ಹೋಗುತ್ತಿರುವುದು, ಕೈತುಂಬಾ ಸಂಪಾದಿಸಿ ಬೇಗ ಬಂದುಬಿಡುತ್ತೇನೆ ಎಂದು ಹೊರಟೇಬಿಟ್ಟ ರಾಮದಾಸ್.
ಅಲ್ಲಿ ಸಂಪಾದಿಸಿ ಸಂಪಾದಿಸಿ, ಕೂಡಿಟ್ಟುಕೊಂಡ, ಕೂಡಿದಷ್ಟೂ ಸಾಲದು ಎಂಬಂಥ ಭಾವ.
ಇನ್ನಷ್ಟು-ಮತ್ತಷ್ಟು ದುಡ್ಡಿನ ದಾಹದಲ್ಲಿ ಅಪ್ಪ ಮಗನಿಗಾಗಿ ಹಂಬಲಿಸುತ್ತಿರುವ ಸತ್ಯ ತಿಳಿಯದೇ ಹೋದ.
ಬದುಕಿನ ಸಂಜೆಯಲ್ಲಿರುವ ಅವನಿಗೆ ಬೇಕಾಗಿರುವುದು ಮಹಾರಾಜನಂತೆ ಬದುಕುವ ಬದುಕಲ್ಲಿ ಕರುಳ ಕುಡಿಯ ಸಾಮೀಪ್ಯ.
ತಾನೀಗ ಅಪ್ಪನ ಕಣ್ಮುಂದೆ ಇದ್ದು, ಅವರ ಒಂಟಿತನ ನೀಗಿಸಿ, ಮಗ-ಸೊಸೆ, ಮೊಮ್ಮಕ್ಕಳು ಎಂಬ ತುಂಬು ಸಂಸಾರದ ಸವಿ ನೀಡಬೇಕಾದುದು ಕರ್ತವ್ಯ ಎಂಬುದನ್ನು ಮರೆತುಬಿಟ್ಟು ದುಡಿಯುವ ಯಂತ್ರವಾಗಿ ಹೋದ ರಾಮದಾಸ್.
 ಅಪ್ಪನ ಕರೆಗೆ ಓಗೊಡದೆ ಹೋದ.
ಪ್ರತೀ ಬಾರಿ ಪತ್ರ ಬರೆದಾಗಲೂ "ನೀನು ಬಂದುಬಿಡು ಮಗು.
ನೀನು ದುಡಿದದ್ದು ಸಾಕು, ನಿನ್ನ ಅಗಲಿಕೆ ಸಹಿಸುವ ಶಕ್ತಿ ನನಗಿಲ್ಲ.
ನೀನೆಷ್ಟೇ ಹಣ ಕಳುಹಿಸಿದರೂ ಮೂರು ಹೊತ್ತು ಊಟವನ್ನೇ ಮಾಡಲಾಗುವುದು, ಒಂದು ಜತೆ ಬಟ್ಟೆ ಅಷ್ಟೇ ಧರಿಸಲು ಸಾಧ್ಯ.
ಹಣ ಇದೆ ಎಂದು ಚಿನ್ನ ತಿನ್ನಲು ಸಾಧ್ಯವೇ?
ಈ ವಯಸ್ಸಿನಲ್ಲಿ ನನಗಿನ್ಯಾವ ಆಸೆಯೂಇಲ್ಲ.
ಬದುಕಿನ ಕೊನೆ ದಿನಗಳನ್ನು ನಿನ್ನೊಂದಿಗೆ ಕಳೆಯಬೇಕು" ಎಂದೇ ಪರಿತಪಿಸುವ ಅಪ್ಪನ ಮನದಾಳದ ನೋವು ರಾಮದಾಸನಿಗೆ ಅರಿವಾಗಲೇ ಇಲ್ಲ.
"ನಿನ್ನಂಥ ಬುದ್ದಿವಂತ ಮಗ ನನಗೆ ಬೇಕಿರಲಿಲ್ಲ ರಾಮು, ಸಾಧಾರಣ ಬುದ್ದಿಯವನಾಗಿದ್ದರೆ ಇಲ್ಲೇ, ನನ್ನ ಕಣ್ಣ ಮುಂದೆಯೇ ಇರುತ್ತಿದ್ದ.
ನೀನು ಅಸಾಧಾರಣ ಬುದ್ದಿವಂತನಾದದ್ದೇ ನನ್ನಿಂದ ನೀನು ದೂರವಾಗುವಂತೆ ಮಾಡಿದೆ.
ನನಗಾದರೂ ಇನ್ಯಾರಿದ್ದಾರೆ ನಿನ್ನನ್ನು ಬಿಟ್ಟರೆ?
ಹಣದ ಹುಚ್ಚು ಹಿಡಿದಿದೆ ನಿನಗೆ.
ನನ್ನ ನೋವು, ಬೇಸರ ನಿನಗ್ಯಾವಾಗ ಅರ್ಥವಾಗುತ್ತೋ?
ಅರ್ಥವಾಗುವ ವೇಳೆಗೆ ನಾನು ಈ ಲೋಕದಲ್ಲಿಯೇ ಇರುತ್ತೇನೋ ಇಲ್ಲವೋ?" ಎನ್ನುತ್ತಿದ್ದ ಅವರ ಮಾತುಗಳು ನಿಜವೇ ಆಗಿಬಿಟ್ಟಿತು.
ಮಗನ ಅಗಲಿಕೆ ಸಹಿಸದ ಆ ಜೀವ ಅವನ ಕೊರಗಿನಲ್ಲಿಯೇ ಪ್ರಾಣಬಿಟ್ಟಿತು.
ಮಗನಾಗಿ ಹುಟ್ಟಿ ಅಪ್ಪನ ಕೊನೆಕಾಲದಲ್ಲಿ ನೋಡಿಕೊಳ್ಳಲಾರದ, ಅಪ್ಪನ ಅಂತ್ಯ ಸಂಸ್ಕಾರವನ್ನು ಮಗನಾಗಿ ಮಾಡಲಾರದ ದುರ್ದೈವ ತಂದುಕೊಂಡ ತನ್ನ ಬಗ್ಗೆಯೇ ಜುಗುಪ್ಸೆ ಪಟ್ಟುಕೊಂಡ ರಾಮದಾಸ್ ವಿದೇಶದಿಂದ ಬಂದು ಭಾರತದಲ್ಲಿಯೇ ಸೆಟ್ಲ್ ಆದರು.
ತಾನು ಅಷ್ಟೆಲ್ಲ ದುಡಿದು ಕಳುಹಿಸಿದ್ದ ಹಣವೆಲ್ಲವನ್ನೂ ಮಗನ ಹೆಸರಿನಲ್ಲಿಯೇ ಇಟ್ಟು, ತಾನು ಮೊದಲಿನಂತೆಯೇ ಬದುಕುತ್ತಿದ್ದು, ಹಾಗೆಯೇ ಕಣ್ಮುಚ್ಚಿದ ಅಪ್ಪನ ಅಂತರಂಗದ ಅರಿವು, ತನ್ನ ಹಣ ಮುಟ್ಟದೆ, ತನ್ನ ಮೇಲಿನ ಕೋಪವನ್ನು ಕೊನೆಯವರೆಗೂ ಸಾಧಿಸಿದ ಅಪ್ಪನ ಸ್ವಾಭಿಮಾನ ರಾಮದಾಸನ ಕಣ್ತೆರೆಸಿತು.
ತಾನು ವಿದೇಶಕ್ಕೆ ಹೊರಟು ನಿಂತಾಗಲೂ ಮೌನವಾಗಿಯೇ ಕಳುಹಿಸಿದ ಅವರ ನೋವು ತನಗ್ಯಾಕೆ ಅರ್ಥವಾಗಲಿಲ್ಲ?
ಅವರಿಗೆ ಬೇಕಾದದ್ದು ನಾನು, ನನ್ನ ಸಾನಿಧ್ಯ, ನನ ಜತೆ.
ಛೇ!ನಾನೆಂಥ ಕಟುಕನಾಗಿಬಿಟ್ಟೆ?
ಹಣದ ದಾಸ ನನ್ನಿಂದ ಎಂಥ ತಪ್ಪು ಮಾಡಿಸಿಬಿಟ್ಟಿತು?
ಅಪ್ಪ ಅಷ್ಟೆಲ್ಲ ಆಂಗಲಾಚುತ್ತಿದ್ದರೂ ಶ್ರೀಮಂತಿಕೆಯ ಮೋಹ ನನ್ನಿಂದ, ಅಲ್ಲಿಂದ ಹೊರಟುಬರುವ ಮನಸ್ಸೇ ಬಾರದಂತೆ ತಡೆದಿತ್ತು.
ತಾನೀಗ ಏನು ಮಾಡಿದರೆ ತನ್ನ ತಪ್ಪು ಸರಿಪಡಿಸಲು ಸಾಧ್ಯ?
ಅಪ್ಪನ ಚಿತೆಗೆ ಬೆಂಕಿ ಇಡಲೂ ನನಗೆ ಯೋಗ್ಯತೆ ಉಳಿಯಲಿಲ್ಲ.
ನಾನು ಪಾಪಿ, ಕೊರಗಿ ಕೊರಗಿ, ಅಪ್ಪನ ಸಾಯುವಂತೆ ಮಾಡಿದ ದುಷ್ಟ.
 ಅಪ್ಪ ನನಗಾಗಿ ಸರ್ವಸ್ವವನ್ನೂ ತ್ಯಾಗ ಮಾಡಿ, ಗಂಧದಂತೆ ಜೀವ ತೇಯ್ದ, ನಿಸ್ವಾರ್ಥ ಜೀವಕ್ಕೆ, ಆತ ಬಯಸಿದ ಒಂದೇ ಒಂದು ಆಸೆ, ಮಗ ತನ್ನ ಜತೆ ಇರಬೇಕು ಅನ್ನೋ ಬಯಕೆನಾ ಅಲಕ್ಷ್ಯ ಮಾಡಿದ ನನ್ನ ಪಾಪಕ್ಕೆ ಏನು ಶಿಕ್ಷೆ?
ಮಗ ಮದುವೆಯಾಗಬೇಕು, ಸೊಸೆ, ಮೊಮ್ಮಕ್ಕಳನ್ನು ನೋಡಬೇಕು ಎಂಬ ಅಪ್ಪನ ಆಸೆಯನ್ನು ಲೆಕ್ಕಿಸದೆ ನನ್ನ ಪ್ರಪಂಚದಲ್ಲಿಯೇ ಇದ್ದುಬಿಟ್ಟೆನಲ್ಲ.
ಕೊನೆ ಘಳಿಗೆಯಲ್ಲಿ ಅಪ್ಪ ಅದೆಷ್ಟು ನೋವನ್ನುಂಡನೋ?
ಆದೆಷ್ಟು ನರಳಿದನೋ?
ಬಾಯಿಗೆ ನೀರು ಬಿಡುವವರಿಲ್ಲದೆ ಅನಾಥವಾಗಿ ಸತ್ತನಲ್ಲ ಯಾರೂ ಗತಿ ಇಲ್ಲದವನಂತೆ.
ಯಾರಿಂದಲೋ ಸಂಸ್ಕಾರ ಕಂಡನಲ್ಲ.
ತನ್ನಂಥ ಪಾಪಿ ಮಗ ಈ ಪ್ರಪಂಚದಲ್ಲಿಯೇ ಇಲ್ಲ.
ಹೀಗೆ ಕೊರಗಿ ಕೊರಗಿ, ಪಶ್ಚಾತ್ತಾಪದ ಉರಿಯಲ್ಲಿ ಬೇಯತೊಡಗಿದ ರಾಮದಾಸ್.
 ಮಾಡಿದ ಪಾಪಕ್ಕೆ ಪ್ರಾಯಶ್ಚಿತ್ತವಾಗಿ, ವೃದ್ದರ ಸೇವೆ ಮಾಡಿ ಸ್ವರ್ಗದಲ್ಲಿರುವ ಅಪ್ಪನ ಆತ್ಮಕ್ಕೆ ಶಾಂತಿತರಲು ಬಯಸಿದ ರಾಮದಾಸ್.
 "ನಮ್ಮ ಮನೆ"ಯ ಬಂಧುಗಳಿಗೆಲ್ಲ ಉಚಿತವಾಗಿ ಚಿಕಿತ್ಸೆ ನೀಡುತ್ತಿದ್ದರು.
ಆ ವೃದ್ದರಲ್ಲಿ ತನ್ನ ತಂದೆಯನ್ನು ಕಾಣುತ್ತಾ ಅವರ ಯೋಗಕ್ಷೇಮ ವಿಚಾರಿಸುತ್ತಾ ತಮ್ಮ ನೋವನ್ನು ಮರೆಯುತ್ತಿದ್ದರು.
ತಮ್ಮ ದುಡಿಮೆಯನ್ನೆಲ್ಲ ತಂದು ದೊಡ್ಡ ನರ್ಸಿಂಗ್ ಹೋಮ್ ಕಟ್ಟಿಸಿದ್ದು, ದಿನಕ್ಕೆ ಎರಡು ಗಂಟೆ ಬಿಡುವು ಮಾಡಿಕೊಂಡು, ಎಂಥ ಕೆಲಸವಿದ್ದರೂ "ನಮ್ಮ ಮನೆ"ಯ ವೃದ್ದರ ಭೇಟಿ ಮಾಡುವುದನ್ನು ತಪ್ಪಿಸಿಕೊಳ್ಳುತ್ತಿರಲಿಲ್ಲ.
ಇಲ್ಲಿ ಬಂದಾಗಲೇ ಅವರಿಗೆ ಮನಶ್ಯಾಂತಿ ದೊರೆಯುತ್ತಿದ್ದುದು.
ಆರ್ಥಿಕವಾಗಿಯೂ ಈ ಆಶ್ರಮಕ್ಕೆ ನೆರವು ನೀಡುತ್ತಿದ್ದರು.
ಬಡತನದಲ್ಲಿರುವ ಅನಾಥರಾದ, ನಿರ್ಗತಿಕರಾದ ವೃದ್ದರಿಂದ ಯಾವ ಹಣವನ್ನೂ ಪಡೆಯದೆ ಉಚಿತ ಚಿಕಿತ್ಸೆ ನೀಡುತ್ತಿದ್ದರು.
ಅಂಥವರಿಗಾಗಿಯೇ ತಮ್ಮ ನರ್ಸಿಂಗ್ ಹೋಮ್‌ನಲ್ಲಿ ಕೆಲವು ಬೆಡ್ ಗಳನ್ನು ಮೀಸಲಾಗಿಟ್ಟಿದ್ದರು.
ಇಷ್ಟೆಲ್ಲ ಮಾಡಿದರೂ ಅಪ್ಪನ ಅಂತ್ಯಕಾಲ ಸದಾ ಕಣ್ಮುಂದೆ ಬಂದು ಕಾಡುತ್ತಿತ್ತು.
ಹಾಗೆ ಕಾಡಿದಾಗಲೆಲ್ಲ ಇಲ್ಲಿಗೆ ಓಡಿ ಬಂದುಬಿಡುತ್ತಿದ್ದರು.
ವೆಂಕಟೇಶ್‌ರವರೇ ಎಷ್ಟೋ ಬಾರಿ ಸಮಾಧಾನಿಸಿ, ಸಂತೈಸಿ ಕಳುಹಿಸಿಕೊಡುತ್ತಿದ್ದರು.
ರಿತುವಿನ ಮುಂದೆ ಕೂಡ ತಮ್ಮ ನೋವನ್ನು ಯಾವುದೇ ಸಂಕೋಚವಿಲ್ಲದೆ ಹೇಳಿಕೊಂಡು ಮನಸ್ಸನ್ನು ಹಗುರ ಮಾಡಿಕೊಳ್ಳುತ್ತಿದ್ದರು.
ಅಷ್ಟು ದೊಡ್ಡ ಡಾಕ್ಟರ್, ವಿದೇಶದಲ್ಲಿ ಇದ್ದು ಬಂದವರು, ದೊಡ್ಡ ನರ್ಸಿಂಗ್ ಹೋಮ್‌ನ ಒಡೆಯರು ಎಂಬ ಯಾವ ಭಾವವೂ ಇಲ್ಲದೆ ಸರಳವಾಗಿ ಎಲ್ಲರೊಡನೆ ಬೆರೆತು, ಆತ್ಮೀಯತೆಯಿಂದ, ಸ್ನೇಹದಿಂದ, ಪ್ರೀತಿಯಿಂದ ಎಲ್ಲರನ್ನೂ ಮಾತನಾಡಿಸುತ್ತಾ ಆ ಮಾತಿನಲ್ಲಿಯೇ ಅರ್ಧ ಕಾಯಿಲೆ ವಾಸಿ ಮಾಡುವಂಥ ಅಪರೂಪ ಗುಣ ಹೊಂದಿದ ರಾಮದಾಸರ ಬಗ್ಗೆ ರಿತುವಿಗಂತೂ ಅಪಾರ ಅಭಿಮಾನ.
ದಿನಕ್ಕೊಂದು ಬಾರಿಯಾದರೂ ಅವರ ಗುಣಗಾನ ಮಾಡದೆ ಇರಳು.
ವೆಂಕಟೇಶ್, ವಸುಧಾ, ರಾಮದಾಸರಂಥ ಸಜ್ಜನರು ಇರುವುದರಿಂದಲೇ ಈ ಭೂಮಿ ಮೇಲೆ ಮಾನವೀಯತೆ, ಒಳ್ಳೆಯತನ ಇನ್ನೂ ಉಳಿದಿವೆ ಎಂದುಕೊಳ್ಳುತ್ತಿದ್ದಳು.
ತಮ್ಮ ಆದರ್ಶಗಳಿಗಾಗಿ ಬದುಕಿನ ಮೌಲ್ಯಗಳಿಗಾಗಿಯೇ ಬದುಕುತ್ತಿರುವ ಈ ನಿಸ್ವಾರ್ಥ ಜೀವಿಗಳಂತೆ ತನ್ನಿಂದ ಇರಲು ಸಾಧ್ಯವೇ?
ತಾನು ಕೂಡ ಆ ಮಟ್ಟಕ್ಕೇರಿ ಅವರಂತಾಗಲು ಸಾಧ್ಯವಿದೆಯೇ ಎಂದು ಸದಾ ಪ್ರಶ್ನಿಸುವಂತೆ ಮಾಡುತ್ತಿತ್ತು ಅವರ ಬದುಕು.
"ಏನಮ್ಮಾ ರಿತು, ಯಾವ ಲೋಕಕ್ಕೆ ಹೋಗಿದ್ದೀಯಾ?
ನಾನು ಬಂದು ಎಷ್ಟು ಹೊತ್ತಾಯಿತು… 
ಹಗಲುಕನಸು ಕಾಣ್ತಾ ಇದ್ದಿಯಾ ಅಂತ ಡಿಸ್ಟರ್ಬ್ ಮಾಡದೆ ಹೊರಟುಹೋದೆ.
ನಾನು ಅಲ್ಲಿಗೆ ಹೋಗಿ ಬಂದ ಮೇಲೂ ಹೀಗೇ ಕೂತಿದೀಯಾ ಅಂತ ಅಂದು ಸಮ್‌ಥಿಂಗ್ ರಾಂಗ್ ಇರಬೇಕು" ರಾಮದಾಸರು ಪ್ರಶ್ನಿಸುವವರೆಗೂ ರಿತು ಹಾಗೇ ಕುಳಿತುಬಿಟ್ಟಿದ್ದಳು.
"ಓ, ಬನ್ನಿ ಸಾರ್, ನಾನೇ ನಿಮ್ಗೆ ಫೋನ್ ಮಾಡೋಣ ಅಂತ ಇದ್ದೆ.
ಇವತ್ತು ಬರಲ್ಲ ಅಂದಿದ್ರಿ, ಸರೂ ಅಜ್ಜಿಗೆ ಜ್ವರ ಜಾಸ್ತಿ ಆಗಿದೆ.
ಏನು ಮಾಡೋದು ಅಂತ ಯೋಚಿಸುತ್ತಾ ಇದ್ದೆ."
"ಇವತ್ತು ಬರೋ ಹಾಗೆ ಇರ್ಲಿಲ್ಲ ರಿತು.
ಆದ್ರೆ ಒಂದು ದಿನ ಈ ಕಡೆ ಬಾರದೆ ಹೋದ್ರೆ ಮನಸ್ಸು ಏನೋ ಕಳ್ಕೊಂಡ ಹಾಗೆ ಆಗುತ್ತೆ.
ಅದಕ್ಕೆ ಸ್ವಲ್ಪ ಹೊತ್ತು ಪುರುಸೊತ್ತು ಮಾಡ್ಕೊಂಡು ಬಂದುಬಿಟ್ಟೆ.
ಅದೂ ಅಲ್ದೆ ಸರೋಜಮ್ಮ ಬೇರೆ ಜ್ವರದಿಂದ ನರಳ್ತಾ ಇದ್ರಲ್ಲ, ಈಗ ಹೇಗಿದ್ದಾರೆ ಅನ್ನೋ ಆತಂಕ ಕೂಡ ಕಾಡ್ತಾ ಇತ್ತು.
ಹೇಗಾದರೂ ಆಗಲಿ, ಬಂದು ನೋಡ್ಕೊಂಡೇ ಮನೆಗೆ ಹೋದ್ರಾಯ್ತು ಅಂತ ಬಂದ್ರೆ ಸರೋಜಮ್ಮಂಗೆ ಜ್ವರ ಜಾಸ್ತಿ ಆಗಿಬಿಟ್ಟಿದೆ.
ಮೈಮೇಲೆ ಪ್ರಜ್ಞೆನೇ ಇಲ್ಲ.
ತತ್‌ಕ್ಷಣ ಅಡ್ಮಿಟ್ ಮಾಡ್ಕೊಬೇಕು.
ಆಸ್ಪತ್ರೆಗೆ ಫೋನ್ ಮಾಡಿದ್ದೀನಿ.
ನನ್ನ ಅಸಿಸ್ಟೆಂಟ್ ಡ್ರಿಪ್ ಹಾಕ್ತಾರೆ.
ಸರೋಜಮ್ಮಂಗೆ ಶರೀರಕ್ಕಿಂತ ಮನಸ್ಸಿಗೆ ಏನೋ ಆಗಿದೆ.
ತುಂಬಾ ಸಫರ್ ಮಾಡ್ತಾ ಇದ್ದಾರೆ.
ಅನ್ಕಾನ್ಶಿಯಸ್ ಆಗಿದ್ದರೂ ಏನೇನೋ ಬಡಬಡಿಸುತ್ತಾ ಇದ್ದಾರೆ.
ಅವರನ್ನು ಡೀಪಾಗಿ ಸ್ಟಡಿ ಮಾಡಬೇಕು.
ಒಂದೆರಡು ದಿನ ಅವರು ನರ್ಸಿಂಗ್ ಹೋಮ್ನಲ್ಲಿರಲಿ, ವೆಂಕಟೇಶ್‌ರವರಿಗೂ ತಿಳಿಸು ರಿತು.
ನಾ ಬರ್ತಿನಿ" ಎಂದವರೇ ಹೊರಟುನಿಂತರು.
ಆಸ್ಪತ್ರೆಯ ವ್ಯಾನ್ ಬಂದೊಡನೆ ಸರೂ ಅಜ್ಜಿಯನ್ನು ಕರೆದುಕೊಂಡು ವ್ಯಾನಿನಲ್ಲಿ ಕೂರಿಸಿ, "ಸರೂ ಅಜ್ಜಿ, ನಾನು ಮಧ್ಯಾಹ್ನದ ಮೇಲೆ ಆಸ್ಪತ್ರೆಗೆ ಬರ್ತಿನಿ.
ನೀವು ಈವಾಗ ಇವರ ಜತೆ ಹೋಗಿರಿ" ಎಂದೊಡನೆ ಸರೋಜಮ್ಮನ ಕಣ್ಣಲ್ಲಿ ಪುಳಕ್ಕನೇ ನೀರು ಚಿಮ್ಮಿತು.
ಅನಾಥ ಭಾವ ಕಾಡಿ ಮೌನವಾಗಿ ಕಾರೊಳಗೆ ಕುಳಿತರು.
ಒಂಟಿತನದ ಕಾವು ಹೆಚ್ಚಾಗಿ ಅದು ಇಡೀ ಮೈಯನ್ನೇ ಸುಡುತ್ತಿದೆ ಎನಿಸಿ ಬವಳಿ ಬಂದಂತೆ ಸೀಟಿಗೊರಗಿದರು.
ಏಕೊ ಮಗನ ನೆನಪು ಬಲವಾಗಿ ಕಾಡಲಾರಂಭಿಸಿತು.
ತಾನು ತಪ್ಪು ಮಾಡಿಬಿಟ್ಟೆ ನೋವು ಉಮ್ಮಳಿಸಿ ಬಂದಿತು.
ಮಗನ ನೆನಪು, ತಪ್ಪಾಗಿ ಬಿಟ್ಟಿತು ಎಂಬ ಪಶ್ಚಾತ್ತಾಪ, ಒಂಟಿತನದ ಬಾಳು ಇವೆಲ್ಲವೂ ಸರೋಜಮ್ಮನನ್ನು ಹಣ್ಣುಹಣ್ಣು ಮಾಡಹತ್ತಿತು.
ಸರೋಜಮ್ಮ-ಗೋವಿಂದಪ್ಪ ದಂಪತಿಗೆ ಮದುವೆಯಾಗಿ ಬಹಳ ವರ್ಷಗಳಾದರೂ ಮಕ್ಕಳಿಲ್ಲದೆ ಕೊರಗುತ್ತಿದ್ದರು.
ಪೂಜೆ, ವ್ರತ, ಆಸ್ಪತ್ರೆ ಎಲ್ಲಾ ಆದರೂ ಫಲ ಮಾತ್ರ ದೊರೆತಿರಲಿಲ್ಲ.
ಮಕ್ಕಳಿಲ್ಲದ ಸಂಕಟ ಕಾಡಿ, ಹಿಂಸಿಸುತ್ತಿತ್ತು.
ಒಂದು ಮಗುವಿಗಾಗಿ ಹಂಬಲಿಸುತ್ತಿದ್ದ ದಂಪತಿಗೆ ದೇವರೇ ವರ ಕೊಟ್ಟಂತೆ, ಆಗ ತಾನೇ ಹುಟ್ಟಿದ ಗಂಡುಮಗುವನ್ನು ರಸ್ತೆ ಬದಿ ಮಲಗಿಸಿ ಹೋಗಿದ್ದಾರೆ ಎಂದು ತಿಳಿದೊಡನೆ ಆ ಮಗುವನ್ನು ತಮ್ಮ ಮಡಿಲಿಗೆ ಹಾಕಿಕೊಂಡಿದ್ದರು.
ಯಾರೋ ಹೆತ್ತು ಬಿಟ್ಟು ಹೋದ ಕಂದ ಇವರ ಮನೆ ಬೆಳಗುವ ದೀಪವಾಗಿ, ಕತ್ತಲೆ ತುಂಬಿದ ಮನೆಗೆ ಬೆಳಕು ನೀಡಿತ್ತು.
ಮಗುವಿಗೆ ಜಗದೀಶನೆಂದು ಹೆಸರಿಟ್ಟು ತುಂಬ ವಾತ್ಸಲ್ಯದಿಂದ ಸ್ವಂತ ಮಗುವಿನಂತೆಯೇ ಸಾಕತೊಡಗಿದರು.
ಮಗು ದಿನದಿನಕ್ಕೆ ಹುಣ್ಣಿಮೆ ಚಂದ್ರನಂತೆ ಬೆಳೆದು, ಚೆನ್ನಾಗಿ ಓದಿ, ಒಳ್ಳೆಯ ಉದ್ಯೋಗ ಪಡೆದು, ಅಪ್ಪ-ಅಮ್ಮನ ಬದುಕಿಗೆ ತಂಪು ತಂದನು, ಇಲ್ಲಿಯವರೆಗೆ ಸುಖಾಂತವಾಗಿಯೇ ನಡೆಯುತ್ತಿದ್ದ ಈ ಪುಟ್ಟ ಸಂಸಾರದಲ್ಲಿ ಗೋವಿಂದಪ್ಪನ ಅನಿರೀಕ್ಷಿತ ಸಾವು ಆಘಾತವನ್ನೇ ತಂದಿತು.
ಸರೋಜಮ್ಮ ಪತಿಯ ಸಾವಿನಿಂದ ಕಂಗೆಟ್ಟರೂ ಮಗನ ಮೊಗ ನೋಡಿಕೊಂಡು, ದುಃಖ ಮರೆಯುವಂತಾದರು.
ದಿನಗಳು ಹೀಗೆ ಉರುಳುತ್ತಿದ್ದಂತೆ ಮಗನ ಮದುವೆ ಮಾಡಿ, ಸೊಸೆಯನ್ನು ತಂದು, ಮೊಮ್ಮಕ್ಕಳನ್ನು ಕಾಣಬೇಕೆಂದು ಸರೋಜಮ್ಮ ಕನಸು ಕಾಣತೊಡಗಿದರು.
ಅದಕ್ಕಾಗಿ ಹೆಣ್ಣು ಹುಡುಕುತ್ತಿರುವಾಗಲೇ ಜಗದೀಶ್ ತಾನು ಮಚ್ಚಿರುವ ಹುಡುಗಿಯನ್ನು ಮದುವೆಯಾಗುತ್ತೇನೆಂದು ಹಟ ಹಿಡಿದಾಗ ಭ್ರಮನಿರಸನವಾಗಿತ್ತು ಸರೋಜಮ್ಮನಿಗೆ.
ತಾವೇ ಹುಡುಕಿದ, ತಮ್ಮದೇ ಜಾತಿಯ ಹುಡುಗಿಯನ್ನು ಸೊಸೆಯಾಗಿ ತರಬೇಕೆಂದು ಆಸೆಪಡುತ್ತಿರುವಾಗಲೇ ಜಗದೀಶನ ಹಟ ಇರಿಸುಮುರಿಸಾಗಿತ್ತು.
ತಾನು ಒಪ್ಪಿದ ಹೆಣ್ಣನ್ನೇ ಮದುವೆಯಾಗಿ, ಮನೆಗೆ ಕರೆತಂದೇ ಬಿಟ್ಟಾಗ ಸರೋಜಮ್ಮ ದಿಗ್ಭಾಂತರಾದರು.
ಮಗ ಇಷ್ಟೊಂದು ಮುಂದುವರಿಯುತ್ತಾನೆಂದು ಕನಸಿನಲ್ಲಿಯೂ ನೆನಸದ ಸರೋಜಮ್ಮ ಕೋಪದಿಂದ ಕಿಡಿಕಿಡಿಯಾದರು.
ಮನೆಗೆ ಸೇರಿಸದೆ ಮಗ-ಸೊಸೆಯನ್ನು ಹೊರಗಟ್ಟಿದರು.
ಜಗದೀಶ್ ಅಂಗಲಾಚಿ ಬೇಡಿಕೊಂಡ.
"ದುಡುಕಬೇಡ ಅಮ್ಮ, ನಾ ಮೆಚ್ಚಿದ ಹೆಣ್ಣನ್ನೇ ಮದುವೆ ಮಾಡಿಕೊಂಡಿರುವುದು ನಿನ್ನ ದೃಷ್ಟಿಯಲ್ಲಿ ತಪ್ಪಾದರೂ ಮಾಡದೆ ತಾಳಿ ಕಟ್ಟಿದ್ದೇನೆ.
ಹಾಗಂತ ತಾಯಿಯನ್ನು ಬಿಟ್ಟುಬಿಡಲು ಸಾಧ್ಯವೇ?
ನನಗೆ ನೀನೂ ಬೇಕು, ಹೆಂಡತಿಯೂ ಬೇಕು, ಕಾಲಕ್ಕೆ ತಕ್ಕಂತೆ ಬದಲಾಗಿ, ಸೊಸೆಯನ್ನು ಒಪ್ಪಿಕೋ.
ನಾನೇನೋ ಬೇರೆ ಮನೆ ಮಾಡಿ ಬದುಕಬಲ್ಲೆ.
ಆದರೆ ವಯಸ್ಸಾಗಿರೋ ನೀನು ಒಂಟಿಯಾಗಿ ಹೇಗಿರಲು ಸಾಧ್ಯ?
ನಾನಲ್ಲದೆ ನಿನಗಾರಿದ್ದಾರೆ?
ನನ್ನ ತಪ್ಪನ್ನು ಕ್ಷಮಿಸಿ ಮನೆಗೆ ಕರ್ಕೊಳ್ಳಮ್ಮ" ಎಂದೆಲ್ಲ ಕೇಳಿಕೊಂಡರೂ ಸರೋಜಮ್ಮ ಕಲ್ಲಾಗಿದ್ದರು.
ಮಗ ತನ್ನ ಮಾತನ್ನು ಮೀರಿ ನಡೆದದ್ದೇ ದೊಡ್ಡ ಅಪರಾಧವಾಗಿತ್ತು.
 ಅದನ್ನು ಯಾವ ಕಾರಣಕ್ಕೂ ಕ್ಷಮಿಸದಾದರು.
ಆಮ್ಮನ ಕಾಠಿಣ್ಯತೆ ತಾನು ಎಷ್ಟು ಬೇಡಿದರು ಕರಗದು ಎಂದು ಅರಿವಾಗಿ ಜಗದೀಶ್ ಹೆಂಡತಿಯೊಂದಿಗೆ ಹೊರ ನಡೆದು, ಬೇರೆ ಮನೆ ಮಾಡಿದ.
ಪ್ರತಿದಿನವು ತಾಯಿಯನ್ನು ಮಾತಾಡಿಸಿಕೊಂಡು ಹೋಗುತ್ತಿದ್ದ.
ಮನೆಗೆ ಬೇಕಾಗಿರುವುದನ್ನು ತಂದು ಹಾಕುತ್ತಿದ್ದ.
ಇಷ್ಟಾದರೂ ಮಗನೊಂದಿಗೆ ಸರೋಜಮ್ಮ ಮಾತನಾಡುತ್ತಿರಲಿಲ್ಲ.
ಅವನೊಬ್ಬನೇ ಮಾತಾಡಿಕೊಂಡು ಹೋಗಬೇಕಿತ್ತು.
ಇಂದಲ್ಲ ನಾಳೆ ಅಮ್ಮ ಕರಗುವಳೆಂದೇ ಜಗದೀಶ್ ನಂಬಿದ್ದ.
ಆದರೆ, ಅವನ ನಂಬಿಕೆ ಸುಳ್ಳಾಯಿತು.
ಹಟವಾದಿ ಸರೋಜಮ್ಮ ಮಗನ ಈ ಬರುವಿಕೆಯೂ ಹಿಂಸೆ ಎನಿಸಿ, ತಾಯಿಗಿಂತ ಆ ಹೆಣ್ಣೇ ಹೆಚ್ಚು ಎಂದು ತೋರಿಸಿಕೊಂಡ ಮೇಲೆ ಮಗನ ಮುಖವನ್ನೇ ನೋಡಬಾರದೆಂದು ನಿರ್ಧರಿಸಿದರು.
ತಾನು ಇಲ್ಲಿಯೇ ಇದ್ದರೆ ಮಗ ದಿನಾ ಬರುತ್ತಾನೆ, ಹಾಗೆ ಬಂದಾಗಲೆಲ್ಲಾ ಅವನು ಆ ಹೆಣ್ಣಿಗೆ ಸೇರಿದವನು ಎಂಬುದು ಚುಚ್ಚಿ ತೋರಿಸುವಂತಾಗಿ ತಾನು ನೆಮ್ಮದಿಯಿಂದ ಇರಲು ಸಾಧ್ಯವಿಲ್ಲ.
ತಾನೀಗ ಎಲ್ಲಿಗಾದರೂ ಮರೆಯಾಗಿ ಹೋಗಿಬಿಡಬೇಕು, ತನ್ನ ನೆರಳು ಕೂಡ ಗೊತ್ತಾಗಬಾರದು.
ತಾನು ದೂರಾದ ಮೇಲಾದರೂ ಅವನಿಗೆ ತನ್ನ ತಪ್ಪು ಗೊತ್ತಾಗಿ, ಪಶ್ಚಾತ್ತಾಪದಿಂದ ನರಳಲಿ ಎಂದು ತೀರ್ಮಾನಿಸಿಕೊಂಡರು.
ಗಂಡ ಸಂಪಾದಿಸಿದ ಹಣ ಬ್ಯಾಂಕಿನಲ್ಲಿತ್ತು.
ತನ್ನ ಮುಂದಿನ ಬದುಕಿಗೆ ಅದು ಸಾಕು, ಈ ಮನೆ ಜಗದೀಶನಿಗೆ ಸೇರಬೇಕಾದದ್ದು, ಸ್ವಂತ ಮನೆ ಇರುವಾಗ ಬಾಡಿಗೆ ಮನೆಯಲ್ಲೇಕಿರಬೇಕು ?
ಇಲ್ಲೇ ಇದ್ದುಕೊಳ್ಳಲಿ, ಯಾರಿಗೆ ಯಾರೂ ಇಲ್ಲ.
ನನ್ನ ದಾರಿ ನನಗೆ ಎಂದುಕೊಂಡು "ನಮ್ಮ ಮನೆ"ಯ ಬಗ್ಗೆ ಯಾರಿಂದಲೋ ಮಾಹಿತಿ ಪಡೆದಿದ್ದ ಸರೋಜಮ್ಮ ತಮ್ಮ ಬಟ್ಟೆಬರೆಯೊಂದಿಗೆ ಊರು ತೊರೆದು, "ನಮ್ಮ ಮನೆ"ಯ ಆಶ್ರಯಕ್ಕೆ ಬಂದು ಸೇರಿದ್ದರು.
ಜಗದೀಶ್ ಅಮ್ಮನಿಗಾಗಿ ಹುಡುಕಾಡಿ ಸೋತು ಕೊನೆಗೆ ಎಲ್ಲಿಯೂ ನೆಮ್ಮದಿಯಾಗಿರಲಿ ಎಂದು ಸುಮ್ಮನಾಗಿಬಿಟ್ಟಿದ್ದ.
ತನ್ನಿಂದಲೇ ತಾಯಿ ಈ ಊರೇ ಬಿಟ್ಟು ಹೋಗಿರುವ ಸಂಕಟ ಸದಾ ಚುಚ್ಚುತ್ತಿದ್ದರೂ ಎಂದಾದರೊಮ್ಮೆ ಮಗನನ್ನು ಕ್ಷಮಿಸಿ ಬಂದುಬಿಡಲಿ ಎಂದು ದೇವರನ್ನು ಬೇಡಿಕೊಳ್ಳುತ್ತ ತನ್ನ ಸಂಸಾರದಲ್ಲಿ ಮುಳುಗಿಹೋಗಿದ್ದ.
ತಮ್ಮದೇ ವಯಸ್ಸಿನವರ ಸಹವಾಸ ದೊರೆತದ್ದು, ಅವರೊಂದಿಗೆ ಕಷ್ಟ-ಸುಖ ಹಂಚಿಕೊಳ್ಳುತ್ತ ನೆಮ್ಮದಿಯಾಗಿಯೇ ಇದ್ದ ಸರೋಜಮ್ಮನಿಗೆ ದಿನಗಳು ಕಳೆದಂತೆ ತಾನು ಒಂಟಿ, ತಾನು ಅನಾಥ ಎಂಬ ಭಾವ ಕಾಡತೊಡಗಿತು.
ಅಂದು ಮಗನ ಅಪರಾಧ ದೊಡ್ಡದಾಗಿ ಕಾಣುತ್ತಿದ್ದದ್ದು ಈಗೀಗ ಮೆಚ್ಚಿ ಮದುವೆಯಾದದ್ದೇನು ತಪ್ಪು, ಮೆಚ್ಚಿರುವ ವಿಷಯ ಅವನೇನು ಮುಚ್ಚಿಟ್ಟಿರಲಿಲ್ಲ.
ತಾನು ಒಪ್ಪದಿದ್ದಾಗ ತಾನೇ ಆತ ತನಗೆ ತಿಳಿಯದಂತೆ ಮದುವೆಯಾಗಿ ಹೆಂಡತಿಯನ್ನು ಕರೆತಂದದ್ದು, ತಾನು ಮನೆಗೆ ಸೇರಿಸದ ಹೊರ ತಳ್ಳಿದರೂ ಮಗ ತನ್ನನ್ನೇನೂ ದೂರ ಮಾಡಿರಲಿಲ್ಲ.
ತನ್ನ ಮೌನ, ಕೋಪ, ಹಟ ಲೆಕ್ಕಿಸದೆ ದಿನಾ ಬರುತ್ತಿದ್ದ, ತನ್ನ ಕ್ಷೇಮ ವಿಚಾರಿಸುತ್ತಿದ್ದ.
ಇಷ್ಟೆಲ್ಲ ಮಾಡುತ್ತಿದ್ದರೂ ಮಗನಿಗೆ ತಿಳಿಯದಂತೆ ತಾನು ಹೊರಟುಬಂದದ್ದು, ಯಾರೂ ಇಲ್ಲದ ಅನಾಥೆ ಎಂದು ಇಲ್ಲಿ ಸೇರಿರುವುದು ಮುಳ್ಳಿನಂತೆ ಚುಚ್ಚತೊಡಗಿತು.
ತನಗಾರೂ ಇಲ್ಲ ಎಂಬ ಭಾವ ಬದಲಾಗಿ ಮಗನಿದ್ದಾನೆ, ಅವನನ್ನು ನೋಡಬೇಕು, ಅವನ ಹೆಂಡತಿಯನ್ನು ಸೊಸೆಯೆಂದು ಒಪ್ಪಿಕೊಳ್ಳಬೇಕು, ಮಗ-ಸೊಸೆ, ಮೊಮ್ಮಕ್ಕಳೊಡನೆ ಇರಬೇಕು ಎಂಬ ಅನಿಸಿಕೆ ದಿನದಿನಕ್ಕೆ ಬಲಗೊಳ್ಳತೊಡಗಿತು.
ತಾನೇ ತಪ್ಪಿತಸ್ಥಳು.
ಅಂದು ಪ್ರೀತಿಯಿಂದ ಮಡಿಲಿಗೆ ಹಾಕಿಕೊಂಡು ಹೆತ್ತ ಮಗನಂತೆ ಸಾಕಿ, ಸಲಹಿ, ಅವನು ಮಾಡಿದ್ದ ಒಂದೇ ಒಂದು ತಪ್ಪನ್ನು ಕ್ಷಮಿಸಲಾರದೆ, ನಿರ್ದಯಿಯಂತೆ ಅವನನ್ನು ತೊರೆದು ಬಂದದ್ದು ಅಪರಾಧ.
ತಾನು ಎಲ್ಲಿದ್ದೇನೆ?
ಹೇಗಿದ್ದೇನೆ ಎಂಬ ಸುಳಿವು ಕೂಡ ನೀಡದೆ ಇರುವುದು ಕೂಡ ಅಪರಾಧವೇ.
ಮಗ ಹೇಗಿದ್ದಾನೋ?
ಎಷ್ಟು ನೋವು ಅನುಭವಿಸುತ್ತಿದ್ದಾನೋ?
ತಾನು ಹೊರಟುಬಿಡಬೇಕು ಎಂದುಕೊಂಡಾಗಲೆಲ್ಲ ಅಭಿಮಾನ ಅಡ್ಡ ಬಂದು ತಡೆಯುತ್ತಿತ್ತು.
ಯಾವ ಮುಖ ಹೊತ್ತು ಅಲ್ಲಿಗೆ ಪುನಃ ಹೋಗಲಿ?
ಈಗ ಹೋದರೆ ಮಗ-ಸೊಸೆ ಸ್ವೀಕರಿಸಿಯಾರೇ?
ಅಮ್ಮ ಅನ್ನುವ ಪ್ರೀತಿ, ಅತ್ತೆ ಎನ್ನುವ ಗೌರವ ತೋರಿಯಾರೇ ಎಂಬ ದ್ವಂದ್ವದಲ್ಲಿ ಬೇಯುತ್ತಿದ್ದ ಸರೋಜಮ್ಮ ಮನಸ್ಸಿನ ಕ್ಷೋಭೆ ಹೆಚ್ಚಿಸಿಕೊಂಡು ಕಾಯಿಲೆ ಬಿದ್ದರು.
ಇದೆಲ್ಲವನ್ನೂ ಯಾರ ಮುಂದೂ ಹೇಳಿಕೊಳ್ಳಲಾರದೆ, "ಸರೂ ಅಜ್ಜಿ, ಸರೂ ಅಜ್ಜಿ" ಎಂದು ಪ್ರೀತಿ ತೋರುತ್ತಿದ್ದ ರಿತುವಿನ ಮುಂದೆ ಮನದಾಳದ ಭಾವನೆಗಳನ್ನೆಲ್ಲ ಹೇಳಿಕೊಂಡು ಅತ್ತಿದ್ದರು.
ನೊಂದು ಪಕ್ವವಾದ ಮನಸ್ಸು ಈಗ ಹದಗೊಂಡಿತ್ತು.
ಮಗನ ಮಿಲನಕ್ಕಾಗಿ ಕಾತರಿಸುತ್ತಿತ್ತು.
ಸರೂ ಅಜ್ಜಿಯ ಬೇಗುದಿಯನ್ನೆಲ್ಲ ಬಲ್ಲ ರಿತು ತಾನೇ ಒಂದು ಪರಿಹಾರ ಹುಡುಕಿದ್ದಳು.
ಅಜ್ಜಿಯ ಮಗನ ವಿಳಾಸ ತೆಗೆದುಕೊಂಡು ಎಲ್ಲವನ್ನೂ ವಿವರಿಸಿ ಪತ್ರಿಸಿದ್ದಳು.
ಈಗಾಗಲೇ ಸಾಕಷ್ಟು ನೊಂದಿರುವ ತಾಯಿಯನ್ನು ಮತ್ತಷ್ಟು ನೋಯಿಸದೆ ಹೆಂಡತಿಯ ಜತೆ ಬಂದು ಕರೆದುಕೊಂಡು ಹೋಗುವುದಾಗಿ ಜಗದೀಶ್ ಉತ್ತರಿಸಿದ್ದ.
ಇಂದು ಅವರು ಬರುವವರಿದ್ದರು.
ಅದಕ್ಕಾಗಿಯೇ ರಿತು ಸರೂ ಅಜ್ಜಿಯ ಜತೆ ಹೋಗದೆ ಅವರ ಬರುವನ್ನು ಕಾಯುತ್ತಿದ್ದಳು.
ಅವಳ ನಿರೀಕ್ಷೆ ಸುಳ್ಳಾಗದೆ ಜಗದೀಶ್ ಮಗಳು, ಹೆಂಡತಿಯೊಂದಿಗೆ ಬಂದಿಳಿದ.
ಅಮ್ಮನನ್ನು ಕಾಣುವ ತವಕದಿಂದಿದ್ದ ಜಗದೀಶ್ ಅಮ್ಮ ಆಸ್ಪತ್ರೆಯಲ್ಲಿರುವುದು ತಿಳಿದು ಭೂಮಿಗಿಳಿದು ಹೋದ.
"ತಾನು ಪಾಪಿ, ನನ್ನ ಮುಖ ನೋಡಲೂ ಇಷ್ಟವಿಲ್ಲದ ಅಮ್ಮ ನನ್ನ ಬಿಟ್ಟು ಹೋಗಿಯೇ ಬಿಡುತ್ತಾಳೇನೋ?" ಗೊಳೋ ಎಂದು ಅತ್ತೇಬಿಟ್ಟನು.
"ಏನೂ ಆಗಿಲ್ಲ ಅಂಕಲ್, ನಿಮ್ಮಗಳ ನೆನಪಿನಿಂದ ಅಜ್ಜಿ ಮಾನಸಿಕವಾಗಿ, ದೈಹಿಕವಾಗಿ ಕುಗ್ಗಿ ಹೋಗಿದ್ದಾರೆ.
ಯೋಚನೆ ಮಾಡಿ ಮಾಡಿ ಜ್ವರ ಬರಿಸಿಕೊಂಡಿದ್ದಾರೆ.
ಈವಾಗ ನಿಮ್ಮನ್ನು ನೋಡಿದ ಕೂಡಲೇ ಅಜ್ಜಿಯು ಹೇಗೆ ಹುಷಾರಾಗ್ತಾರೆ ನೋಡಿ" ಎಂದು ಸಮಾಧಾನಿಸಿ ಆಸ್ಪತ್ರೆಗೆ ಕರೆದೊಯ್ದಳು.
ಸೋತು ಸೊಪ್ಪಾಗಿ, ಹಾಸಿಗೆಯಲ್ಲಿ ಮಲಗಿದ್ದ ತಾಯಿಯನ್ನು ಕಂಡೊಡನೆ, "ಅಮ್ಮಾ, ನಾನು ನಿನ್ನ ಮಗ ಬಂದಿದ್ದೀನಿ.
ನನ್ನ ತಬ್ಬಲಿ ಮಾಡಿ ಹೋಗಬೇಕು ಅಂತ ಮಾಡಿದ್ದೀಯಮ್ಮಾ, ಈಗಾಗಲೇ ನನ್ನ ದೂರ ಮಾಡ್ಕೊಂಡು ದೊಡ್ಡ ಶಿಕ್ಷೆಯನ್ನೇ ಕೊಟ್ಟುಬಿಟ್ಟಿದ್ದೀಯಾ, ಈ ಲೋಕದಿಂದಲೇ ದೂರ ಹೋಗಿ ನನ್ನ ಕೊಲ್ಲಬೇಡಮ್ಮ, ಇದನ್ನು ಸಹಿಸೋ ಶಕ್ತಿ ನನಗಿಲ್ಲಮ್ಮ, ನೀನೆಲ್ಲಿದ್ದೀಯೋ?ಹೇಗಿದ್ದೀಯೋ?ಏನೇನು ಕಷ್ಟಪಡ್ತಾ ಇದ್ದೀಯೋ ಅನ್ನೋ ನೋವು ದಿನಾ ನನ್ನ ಕಿತ್ತು ತಿನ್ತಾ ಇತ್ತು.
ಮಗನಾಗಿ ನಾನಿದ್ದು, ನೀನು ಒಂಟಿಯಾಗಿ ಇಲ್ಲಿ ಇರಬೇಕಾಯ್ತಲ್ಲ?
ನನ್ನ ಆ ದೇವ್ರು ಕ್ಷಮಿಸುವುದಿಲ್ಲ.
ಅಮ್ಮಾ ಅಮ್ಮ ನನ್ನ ನೋಡಮ್ಮ" ಎಂದು ಜಗದೀಶ್ ಕಣ್ಣೀರುಗರೆಯುತ್ತ ಪ್ರಲಾಪಿಸಿದ.
ತಾಯಿ ಹಾಗೇ ಅಲ್ಲಿ ಮಲಗಿರುವುದನ್ನು ಆತನ ಹೃದಯ ಸಹಿಸದಾಗಿತ್ತು.
ಅಮ್ಮನ ಅಂತಿಮ ಕ್ಷಣಗಳೇ ಬಂದುಬಿಟ್ಟವೇನೋ ಎಂದು ಹೆದರಿ ಕಂಪಿಸಿದ.
ಈಗಲಾದರೂ ಅಮ್ಮನನ್ನು ಕರೆದೊಯ್ದು ನೊಂದ ಹೃದಯಕ್ಕೆ ತಂಪೆರೆಯುವಂತೆ ನೋಡಿಕೊಳ್ಳಬೇಕು.
 ಅಮ್ಮನ ಕೊನೆಗಾಲದ ದಿನಗಳನ್ನು ಸ್ವರ್ಗಗೊಳಿಸಬೇಕೆಂದು ಅಂದುಕೊಂಡದ್ದೆಲ್ಲ ಎಲ್ಲಿ ಸುಳ್ಳಾಗುವುದೋ ಎಂದು ಕೊರಗಿದ.
ಮಗನ ಮೊರೆ ದೇವರಿಗೆ ಮುಟ್ಟಿತೇನೋ ಎಂಬಂತೆ ಸರೋಜಮ್ಮ ನಿಧಾನವಾಗಿ ಕಣ್ತೆರೆದರು.
ಕಣ್ಣು ಬಿಟ್ಟೊಡನೆ ಕಾಣಿಸಿದ್ದು ಮಗ.
ಈ ಸಮಯದಲ್ಲಿ ಇಲ್ಲಿ ಆತನನ್ನು ನಿರೀಕ್ಷಿಸಿರದ ಸರೋಜಮ್ಮ ಈ ಅನಿರೀಕ್ಷಿತ ದರ್ಶನದಿಂದ ಆನಂದತುಂದಿಲರಾಗಿ, "ಜಗ್ಗು ಜಗ್ಗು, ಮಗು ನೀನು ಬಂದುಬಿಟ್ಟಿದ್ದೀಯಾ?
ನಿನ್ನ ನಾ ನೋಡ್ತಾ ಇರುವುದು ಕನಸಲ್ಲ ತಾನೇ?
ನನ್ನ ತಪ್ಪನ್ನ ಕ್ಷಮ್ಸಿ ಬಂದುಬಿಟ್ಟಿದ್ದೀಯಾ ಮಗನೇ ನನ್ನ ಕಂದ" ಎದ್ದು ಕುಳಿತು ಮಗನನ್ನು ಅಪ್ಪಿಕೊಂಡು ಅಳಲಾರಂಭಿಸಿದರು.
ಅಮ್ಮ ಮಗನ ಈ ಅಪೂರ್ವ ಸಂಗಮ, ಹೃದಯಂಗಮ ದೃಶ್ಯ ಎಲ್ಲರ ಚಿತ್ತ ಕಲಕಿ ದ್ರವಿಸುವಂತೆ ಮಾಡಿತು.
"ಅಮ್ಮಾ, ಈ ಮಗನ ಮೇಲೆ ನಿನಗ್ಯಾಕಮ್ಮಾ ಅಷ್ಟೊಂದು ಕೋಪ?
ನಾನು ಮಾಡಿದ್ದು ಒಂದೇ ಒಂದು ತಪ್ಪು.
ಆ ತಪ್ಪನ್ನ ಹೊಟ್ಟೆಗೆ ಹಾಕ್ಕೊಂಡು ನನ್ನ ಕ್ಷಮ್ಸಿ, ನಮ್ಮ ಜತೆಯಲ್ಲಿ ಇರೋದು ಬಿಟ್ಟು, ಇದೇನಮ್ಮಾ ಈ ಅವಸ್ಥೆ?
ದೇವರು ಎಲ್ಲಾ ಕಡೆ ಇರೋಕೆ ಆಗೋಲ್ಲ ಅಂತಾನೇ ತಾಯಿನಾ ಸೃಷ್ಟಿಸಿದ್ದಾನೆ ಅಂತಾರೆ.
ಅಂಥದ್ದರಲ್ಲಿ ನನಗೆ ಈ ಶಿಕ್ಷೆ ಯಾಕಮ್ಮಾ?
ಅವತ್ತು ಅನಾಥನಾಗಿ ಬೀದೀಲಿ ಬಿದ್ದಿದ್ದ ನನ್ನ, ನಿನ್ನ ಮಡಿಲಿಗೆ ಹಾಕ್ಕೊಂಡು ತಾಯಿ ಆದೆ.
ಆದರೆ ಆಮೇಲೆ ಯಾಕಮ್ಮಾ ಕಠಿಣಳಾಗಿ ಬಿಟ್ಟೆ?
ನಾನು ತಪ್ಪು ಮಾಡಿದೆ ನಿಜ.
ಆದ್ರೆ ನೀನು ತಾಯಿ ಅಲ್ವೇನಮ್ಮಾ?
ಮಕ್ಕಳ ತಪ್ಪನ್ನ ತಾಯಿ ಅಲ್ಲದೆ ಮತ್ಯಾರಮ್ಮಾ ಕ್ಷಮಿಸುತ್ತಾರೆ?
ಆವತ್ತು ನೀನು ನನ್ನ ಸಾಕಿ, ಬೆಳೆಸಿ, ಬದುಕು ನೀಡಿದೆ.
ಆದ್ರೆ ಇವತ್ತು ನಾನು ನಿನ್ನ ಬೀದಿಪಾಲು ಮಾಡಿಬಿಟ್ಟಿದ್ದೀನಲ್ಲಮಾ?
ನಾನೆಂಥ ಮಗನಮ್ಮಾ?
ನನ್ನ ಸ್ವಾರ್ಥ ನೋಡಿಕೊಂಡು ನಿನ್ನ ನೋಯಿಸಿಬಿಟ್ಟೆ" ದುಃಖಿತನಾಗಿ ನುಡಿದ.
"ನಂದೇ ತಪ್ಪು ಕಣೋ.
ನಾ ಹೇಳಿದಂತೆ ಕೇಳಬೇಕು ನೀನು ಅಂತ ಬಯಸಿದೆ.
ನಾನು ಒಪ್ಪದ ಹೆಣ್ಣನ್ನ ಮದ್ವೆ ಆದೆ ಅಂತ ನಿನ್ನ ದ್ವೇಷಿಸಿದೆ, ಕೋಪಿಸಿಕೊಂಡೆ.
ನಿನ್ನ ನೆರಳೂ ನೋಡಬಾರದು ಅಂತ ನಿನ್ನಿಂದ ದೂರ ಹೋದೆ.
ಅದರ ಪ್ರತಿಫಲವನ್ನು ಅನುಭವಿಸುತ್ತಾ ಇದ್ದೀನಿ ಕಣೋ, ನನ್ನ ಮನೆ, ನನ್ನ ಮಗ-ಸೊಸೆ ಜತೆ ಆನಂದವಾಗಿ ಇರಬಹುದಿದ್ದ ನಾನು, ನನ್ನವರಿಂದ ದೂರ ಆಗಿ, ಒಂಟಿಯಾಗಿ, ನನ್ನ ನೋವನ್ನು ನಾನೇ ನುಂಗುತ್ತ, ಅನಾಥೆಯಂತೆ ಬದುಕುತ್ತಿದ್ದೇನೆ ಕಣೋ ಜಗ್ಗು.
ಈಗ ಗೊತ್ತಾಗ್ತಾ ಇದೆ, ನನ್ನವರ ಬೆಲೆ ಏನು ಅಂತ.
ಪ್ರತಿದಿನ, ಪ್ರತಿಕ್ಷಣ ನಿನ್ನನ್ನ ನೆನೆಸಿಕೊಳ್ತಾ, ದಿನದಿನಕ್ಕೆ ಸಾವಿಗೆ ಹತ್ತಿರವಾಗ್ತಾ ಇದ್ದೀನಿ ಕಣೋ.
ನಿನ್ನಿಂದ ದೂರ ಇರೋ ನೋವು ಸಹಿಸೋಕೆ ನನ್ನಿಂದ ಸಾಧ್ಯವಾಗ್ತಾ ಇಲ್ಲ ಜಗ್ಗು" ಅಷ್ಟು ದಿನಗಳ ನೋವನ್ನೆಲ್ಲ ತೋಡಿಕೊಂಡರು.
"ಇನ್ನು ಈ ರೀತಿಯ ನೋವು ಕೊಡಲ್ಲ ಅಮ್ಮ ನಾನು.
ನೀನು ನಮ್ಮ ಮನೆಗೆ ಬರ್ತಿದ್ದೀಯಾ, ನನ್ನ ಜತೆಯಲ್ಲಿಯೇ ಇರ್ತಿಯಾ, ನಿನ್ನ ಮೊಮ್ಮಗಳನ್ನ ನೋಡಿದಿಯಾ ಅಮ್ಮಾ?" ಮಗಳನ್ನು ಹತ್ತಿರ ಎಳೆದುಕೊಂಡು ಅಮ್ಮನತ್ತ ತಳ್ಳಿದ.
ಬೆರಗಿನಿಂದ ಅಪ್ಪನ, ಅಜ್ಜಿಯ ಮಾತುಗಳನ್ನೆಲ್ಲ ಕೇಳುತ್ತಾ ನಿಂತವಳಿಗೆ ದಿಢೀರನೆ ಅಜ್ಜಿಯತ್ತ ಅಪ್ಪ ತಳ್ಳಿದಾಗ ತಬ್ಬಿಬ್ಬಾದಳು.
ಸರೋಜಮ್ಮ ಮೊಮ್ಮಗಳನ್ನು ತಬ್ಬಿಕೊಂಡು ಹಣೆಗೆ ಮುತ್ತಿರಿಸಿ, "ನನ್ನ ಕಂದಾ, ಜಗ್ಗು ಹೀಗೆ ಇದ್ದ ನಿನ್ನ ವಯಸ್ಸಿನಲ್ಲಿ, ಎಲ್ಲಾ ಅಪ್ಪನಂತೆಯೇ ಇದ್ದೀಯಾ.
ನಾನೆಂಥ ಪಾಪಿ ನೋಡು, ನೀನು ಇಷ್ಟು ದೊಡ್ಡವಳಾದ ಮೇಲೆ ನಿನ್ನ ನೋಡ್ತಾ ಇದ್ದೀನಿ.
ನೂರು ವರ್ಷ ಸುಖವಾಗಿ ಬಾಳು ಕಂದಾ" ಹೃದಯತುಂಬಿ ಹೇಳಿದರು.
"ಅಜ್ಜಿ, ನೀನು ಇನ್ನೇಲೆ ನಮ್ಮ ಮನೆಯಲ್ಲಿಯೇ ಇರಬೇಕು.
ನಮ್ಮಜತೆ ಬರ್ತಿಯ ಅಲ್ವಾ ಅಜ್ಜಿ" ಮೊಮ್ಮಗಳು ಮುದ್ದುಗರೆದಳು.
ದೂರದಲ್ಲಿಯೇ ನಿಂತಿದ್ದ ಸೊಸೆಯತ್ತ ತಿರುಗಿದ ಸರೋಜಮ್ಮ "ಬಾಮ್ಮಾ ಇನ್ನೂ ನನ್ನ ಮೇಲೆ ಬೇಸರನಾ ನಿಂಗೆ?
ನಾನು ಒಪ್ಪಿರಲಿ ಬಿಡಲಿ ನೀನು ಅವತ್ತೇ ನನ್ನ ಸೊಸೆ ಆಗಿದ್ದೆ ಕಣಮ್ಮಾ, ನಾನು ದಡ್ಡಿ, ಮನೆಯಲ್ಲಿರೋ ಸ್ವರ್ಗಾನಾ ದೂರ ಮಾಡ್ಕೊಂಡು ಅಶಾಂತಿಯ ನರಕದಲ್ಲಿ ಇದುವರೆಗೂ ಬೇಯುತ್ತಿದ್ದೆ.
ನನ್ನ ಕ್ಷಮ್ಸಿ ಬಿಡಮ್ಮಾ."
"ಅಯ್ಯೋ, ಅಷ್ಟು ದೊಡ್ಡ ಮಾತೆಲ್ಲ ಆಡಬೇಡಿ ಅತ್ತೆ.
ಈಗ್ಲಾದರೂ ನಮ್ಮ ಮನೆಗೆ ಬಂದು, ನಮ್ಮ ಜತೆ ಇರಬೇಕು ಅತ್ತೆ.
 ನನ್ನಿಂದ ಅಮ್ಮ-ಮಗ ದೂರ ಅದರಲ್ಲ ಅನ್ನೋ ಚಿಂತೆ ನನ್ನ ಸುಡ್ತಾ ಇದೆ.
ಅದಕ್ಕೆ ನೀವು ಮತ್ತೆ ಒಂದಾಗಿ, ನನ್ನೆದೆಗೆ ತಂಪು ತನ್ನಿ ಅತ್ತೆ.
ನಿಮ್ಮನ್ನ ಹೆತ್ತ ತಾಯಿಯಂತೆ ನೋಡಿಕೊಳ್ತೀನಿ.
ನನ್ನ ತಪ್ಪನ್ನು ಒಪ್ಪಿಕೊಂಡು ನಮ್ಮ ಮನೆಗೆ ಬನ್ನಿ ಅತ್ತೆ" ಬೇಡಿದಳು ಸೊಸ.
"ನಿನ್ನಂಥ ರತ್ನನ ಗಾಜಿನ ಚೂರು ಅಂತ ತಿಳ್ಕೊಂಡು ಮೂರ್ಖಳಾಗಿಬಿಟ್ಟೆ ನಾನು.
ಇನ್ನು ಈ ತಪ್ಪನ್ನ ಮಾಡೋಲ್ಲ.
ಈ ಮುದಿ ವಯಸ್ಸಿನಲ್ಲಿ ನೀವಲ್ದೆ ನಂಗ್ಯಾರು ಆಸರೆ?
ನಾನು ನಿಮ್ಮ ಜತೆ ಬರ್ತೀನಿ.
ನನ್ನ ಮಗನ ಕೈಯಲ್ಲಿಯೇ ಪ್ರಾಣ ಬಿಡಬೇಕು ನಾನು.
ಆ ದೇವರು ದೊಡ್ಡವನು, ನನ್ನ ಮೊರೆ ಕೇಳಿಸಿಕೊಂಡು ಬಿಟ್ಟ.
ನನ್ನ ಮಗನ್ನ ನನ್ನತ್ರ ಬರೋ ಹಾಗೆ ಮಾಡಿಬಿಟ್ಟ."
"ಆ ದೇವರಲ್ಲ ಕಣಮ್ಮಾ ನಿನ್ನತ್ರ ನನ್ನ ಕರೆಸಿದ್ದು, ಈ ದೇವತೆ.
ನನ್ನ ವಿಳಾಸ ಹುಡುಕಿ, ನಂಗೆ ನಿನ್ನ ವಿಚಾರ ತಿಳಿಸಿ, ಅಮ್ಮ-ಮಗನ್ನ ಒಂದುಮಾಡಿದ ಪುಣ್ಯವತಿ" ರಿತುವಿನತ್ತ ಬೆರಳು ಮಾಡಿ ತೋರಿದ ಜಗದೀಶ್.
"ನಮ್ಮ ಮನೆ"ಗೆ ತಂಗಾಳಿಯಂತೆ ಬಂದು, ನನ್ನ ಬದುಕನ್ನ ನೇರ ಮಾಡಿದ ಮಹಾತಾಯಿ ಕಣೆ ರಿತು ನೀನು.
ನಾನೇನು ಬಾಯಿಬಿಟ್ಟು ಹೇಳದೆ ಹೋದರೂ ನನ್ನ ಮನಸ್ಸಿನ ಆಸೆನಾ ಅರ್ಥಮಾಡಿಕೊಂಡು, ನನ್ನ ಮಗನ ಕರೆಸಿಬಿಟ್ಟೆ, ಆ ದೇವರು ನಿಂಗೆ ಒಳ್ಳೆಯದು ಮಾಡಲಿ" ಹಾರೈಸಿದಳು.
ಮಗನನ್ನು ಕಂಡಕೂಡಲೇ ಸರೋಜಮ್ಮನ ಕಾಯಿಲೆ ಓಡಿಯೇಬಿಟ್ಟಿತು.
ಸೋತು ಸೊಪ್ಪಾಗಿದ್ದ ಸರೋಜಮ್ಮ ಈಗ ಸಾಕಷ್ಟು ಚೇತರಿಸಿಕೊಂಡರು.
ಮಗನೊಂದಿಗೆ ಹೊರಟು ನಿಂತಾಗ ವೆಂಕಟೇಶ್, ರಿತು ಸಂತೋಷದಿಂದಲೇ ಕಳುಹಿಸಿಕೊಟ್ಟರು.
ಅಷ್ಟು ದಿನವೂ ಜತೆವಾಸಿಗಳಾಗಿದ್ದ ಆಶ್ರಮದಲ್ಲಿದ್ದವರೆಲ್ಲ ಸ್ವಂತ ಗೂಡಿನಲ್ಲಿ ತನ್ನವರೊಂದಿಗಿರಲು ಹೊರಟಿರುವ ಸರೋಜಮ್ಮನನ್ನು ಕಣ್ಣೀರಿಡುತ್ತಲೇ ಬೀಳ್ಕೊಟ್ಟರು.
"ರಿತು, ಏನೂ ಯೋಚಿಸುತ್ತಾ ಕುಳಿತುಬಿಟ್ಟೆ?
ಸರೋಜಮ್ಮ ಹೊರಟುಹೋಗಿದ್ದು ಬೇಸರ ಆಯ್ತೆ?" ಅನ್ಯಮನಸ್ಕಳಾಗಿ ಕುಳಿತಿದ್ದರಿತುವನ್ನು ಕೇಳಿದರು ವೆಂಕಟೇಶ್‌.
ರಿತು, ಸರೂ ಅಜ್ಜಿ ಸರೂ ಅಜ್ಜಿ ಅಂತ ತುಂಬಾ ತುಂಬಾನೇ ಅವರನ್ನು ಹಚ್ಚಿಕೊಂಡಿದ್ದಳು.
ಈಗ ಆಕೆ ಇಲ್ಲದಿರುವುದು ರಿತುವಿಗೆ ಬೇಸರವಾಗಿರಬೇಕೆಂದು ಗ್ರಹಿಸಿದರು.
"ಇಲ್ಲ ಸರ್, ಸರೂ ಅಜ್ಜಿ ಇಲ್ಲಿದ್ದು, ಸದಾ ಮಗನನ್ನ ನೆನೆಸಿಕೊಂಡು ಕೊರಗುವುದನ್ನು ನನ್ನಿಂದ ನೋಡೋಕೆ ಆಗ್ತಾ ಇರಲಿಲ್ಲ.
ತುಂಬಾ ಸ್ವಾಭಿಮಾನಿ ಅಜ್ಜಿ.
ತಮ್ಮ ನೋವನ್ನ ಯಾರೊಂದಿಗೂ ಹೇಳಿಕೊಳ್ಳದೆ ಒಳಗೆ ಕೊರಗಿ, ಕೊರಗಿ, ನವೆದು ಹೋಗ್ತಾ ಇದ್ದರು.
ಬದುಕಿನ ಸಂಧ್ಯಾ ಸಮಯದಲ್ಲಿ ಹೆತ್ತ ಮಕ್ಕಳು ಕಿರಣವಾಗಿ ಬರಬೇಕು ಸರ್, ಆಗಲೇ ಆ ಪಕ್ವ ಜೀವಿಗಳಿಗೆ ಸಾಂತ್ವನ ನೀಡಿದಂತೆ.
ಎಲ್ಲ ಮಕ್ಕಳು ಈ ಸತ್ಯವನ್ನು ಅರಿತುಕೊಂಡು ಹೆತ್ತ ಕರುಳಿಗೆ ತಂಪು ನೀಡಿದರೆ, ಒಂದಿಷ್ಟು ಪ್ರೀತಿ ನೀಡಿದರೆ "ನಮ್ಮ ಮನೆ"ಗಳಂಥ ಆಶ್ರಮಗಳ ಅವಶ್ಯಕತೆಯೇ ಇರುವುದಿಲ್ಲ.
ಜಗದೀಶ್ ಹೆತ್ತ ಮಗನಲ್ಲದಿದ್ದರೂ ಸಾಕಿ, ಸಲಹಿದ ತಾಯಿಗಾಗಿ ಮರುಗುತ್ತಾರೆ.
ಆಕೆಯ ಸೇವೆ ಮಾಡಿ ಋಣ ತೀರಿಸಿಕೊಳ್ಳಲು ಹಂಬಲಿಸುತ್ತಾರೆ.
ತಾಯಿ ತನ್ನಿಂದ ದೂರ ಇದ್ದಾರೆ ಅಂದಾಗ ಅದೆಷ್ಟು ಸಂಕಟಪಟ್ಟಿದ್ದಾರೆ.
ಅವರ ಅಮ್ಮ ಇಲ್ಲಿದ್ದಾರೆ ಅಂತ ಗೊತ್ತಾದ ಕೂಡಲೇ ಓಡಿ ಬಂದುಬಿಟ್ಟರು.
ಅಂಗಲಾಚಿ ಬೇಡಿಕೊಂಡು ಆ ತಾಯಿನ ಮನೆಗೆ ಕರೆದೊಯ್ದು ದೇವತೆಯಂತೆ ನೋಡಿಕೊಳ್ಳುತ್ತಾರೆ.
ಈ ಗುಣ ಎಲ್ಲಾ ಮಕ್ಕಳಿಗೂ ಯಾಕೆ ಬರಲ್ಲ ಸಾರ್?
ಅದನ್ನೇ ಯೋಚಿಸುತ್ತಾ ಇದ್ದೆ."
"ಇದು ಜೀವನ ರಿತು.
ಒಳ್ಳೆಯದು – ಕೆಟ್ಟದ್ದು ಅನ್ನೋ ಎರಡೂ ಮುಖಗಳೂ ಇಲ್ಲೇ ಇವೆ.
ಒಂದು ಕಡೆ ಮಕ್ಕಳು ಕೆಟ್ಟವರಾದರೆ, ಮತ್ತೊಂದು ಕಡೆ ಹೆತ್ತವರೇ ಕೆಟ್ಟವರಾಗಿರುತ್ತಾರೆ.
ಅದೆಲ್ಲ ಅವರವರ ಜನ್ಮಗುಣ.
ಒಟ್ಟಿನಲ್ಲಿ ತಿಳಿವಳಿಕೆಯುಳ್ಳ ಯಾವ ಮನುಷ್ಯನೂ ಹೆತ್ತವರನ್ನು ಕಡೆಗಣಿಸಲಾರ.
ಯಾಕೆಂದರೆ, ಬದುಕು ಚಕ್ರ ಇದ್ದಂತೆ.
ಇಂದು ಮಕ್ಕಳ ಸ್ಥಾನದಲ್ಲಿದ್ದವರು ಜೀವನ ಚಕ್ರ ತಿರುಗಿದಂತೆ ಹೆತ್ತವರ ಸ್ಥಾನಕ್ಕೆ ಬಂದಿರುತ್ತಾರೆ.
ತಾವು ಮಾಡಿದ್ದನ್ನೇ ತಮ್ಮ ಮಕ್ಕಳಿಂದಲೂ ನಿರೀಕ್ಷಿಸಬೇಕಾದರೆ ಮೊದಲು ತಾವು ಆದರ್ಶವಾಗಿ ನಡೆಯಬೇಕಲ್ಲವೇ?
ತಾವೇ ಹೆತ್ತವರನ್ನು ಕಡೆಗಣಿಸಿ, ನಿರ್ಲಕ್ಷಿಸಿದರೆ ತಮ್ಮ ಮಕ್ಕಳಿಂದೇನು ನಿರೀಕ್ಷಿಸಲು ಸಾಧ್ಯ?
ಆತ್ಮಸಾಕ್ಷಿ ಅಂತ ಒಂದಿರುತ್ತದೆ ನೋಡು.
ಅದಕ್ಕಾದರೂ ಅಂಜಿ ನಡೆಯಲೇಬೇಕು.
ಅಂಥ ಆತ್ಮಸಾಕ್ಷಿಗೂ ಅಂಜಿ ನಡೆಯದ ಸ್ವಾರ್ಥಿ ಮಕ್ಕಳನ್ನು ಹೆತ್ತವರೇ ಇಂಥ ಆಶ್ರಯ ಬೇಡಿ ಬರುವುದು.
ಒಟ್ಟಿನಲ್ಲಿ ಅವರವರ ಪೂರ್ವ ಜನ್ಮ ಫಲ" ವೇದಾಂತದ ಮೊರೆ ಹೊಕ್ಕರು ವೆಂಕಟೇಶ್.
"ವಾಸು, ಇದೇನು ಮಾಡ್ತಾ ಇದ್ದೀರಿ?
ಸಾಮಾನು ಕಡಿಮೆ ಇದೆ ಅಂತ ಅಡುಗೆಯವರು ಹೇಳ್ತಾ ಇದ್ದಾರೆ.
ನೀವು ಮಾತ್ರ ಬಿಲ್ ಸರಿಯಾಗಿ ಕೊಡ್ತಾ ಇದ್ದೀರಿ, ಯಾಕೆ ವಾಸು?" ಗಂಭೀರವಾಗಿ ಪ್ರಶ್ನಿಸಿದಳು ರಿತು.
"ಇಲ್ಲ ಮೇಡಮ್, ಅಡುಗೆಯವರು ಸರಿಯಾಗಿ ಸಾಮಾನನ್ನ ಲೆಕ್ಕ ಹಾಕಿಕೊಂಡಿಲ್ಲ.
ಪ್ರತಿ ಸಾರಿನೂ ಇಷ್ಟೇ ತರುತ್ತಾ ಇದ್ದದ್ದು" ಅಲಕ್ಷ್ಯದಿಂದ ಉತ್ತರಿಸಿದ.
"ವಾಸು, ಅಡುಗೆಯವರು ಯಾಕೆ ಸುಳ್ಳು ಹೇಳುತ್ತಾರೆ?
ಅವರಿಗೆ ಲೆಕ್ಕ ಹಾಕೋಕೆ ಬರಲ್ವಾ?"
"ಮೇಡಮ್, ಅವರ್‍ಯಾಕೆ ಸುಳ್ಳು ಹೇಳ್ತಾರೆ ಅಂತ ನಂಗೊತ್ತಿಲ್ಲ.
ಆದ್ರೆ ನಾನಂತೂ ಸರಿಯಾಗಿ ಸಾಮಾನು ತಂದಿದ್ದೀನಿ" ಮತ್ತೆ ಪ್ರಶ್ನಿಸದಂತೆ ಅಲ್ಲಿಂದ ಹೊರಟೇಬಿಟ್ಟ.
"ವಾಸು, ಸ್ವಲ್ಪ ನಿಂತ್ಕೊಳ್ಳಿ" ರಿತು ಕೂಗುತ್ತಿದ್ದರೂ ಆತ ನಿಲ್ಲಲಿಲ್ಲ.
ಅವಮಾನವಾದಂತಾಗಿ ರಿತು ಕೆಂಪಾದಳು.
"ಭಟ್ರೆ, ಬನ್ನಿ ಇಲ್ಲಿ, ನೀವು ಕೊಟ್ಟ ಲಿಸ್ಟ್‌ನಲ್ಲಿರೋ ಎಲ್ಲಾ ಸಾಮಾನುಗಳು ಇವೆಯಾ?
ಸರಿಯಾಗಿ ಹೇಳಿ."
"ಮೇಡಮ್, ಆದೂ ಅದೂ…" ಅನುಮಾನಿಸಿದರು.
"ಭಟ್ರೆ, ನೀವು ಹೆದರಿಕೊಳ್ಳೋದು ಬೇಡ.
ಸತ್ಯ ಏನು ಅಂತ ಹೇಳಿ.
ವಯಸ್ಸಾಗಿರೋ ಅವರೆಲ್ಲ ನಮ ಅಜ್ಜ-ಅಜ್ಜಿ ಇದ ಹಾಗೆ.
ಅವರ ಹೊಟ್ಟೆಗೆ ಸರಿಯಾಗಿ ಕೊಡೋದು ನಮ್ಮ ಕರ್ತವ್ಯ ಅಲ್ಲವೇ ಭಟ್ಟರೇ?
ಈ ವಯಸ್ಸಿನಲ್ಲಿ ಅವರೇನು ಕೇಳ್ತಾರೆ ಹೇಳಿ?
ರುಚಿ-ಶುಚಿಯಾಗಿರೋ ಒಂದಿಷ್ಟು ಊಟ-ತಿಂಡಿ.
ಅವರೇನು ಬಿಟ್ಟಿ ತಿನ್ತಾರೇನ್ರಿ?
ದುಡ್ಡು ಕೊಟ್ಟು ಊಟ ಮಾಡ್ತಾರೆ ಭಟ್ರೆ, ಅವರಂಥವರಿಗೆ ಅನ್ಯಾಯ ಮಾಡಿದ್ರೆ ಆ ದೇವರು ಮೆಚ್ಚುತ್ತಾನಾ…?
ಮನೆಯಲ್ಲಿ ಸರಿಯಾಗಿಲ್ಲ ಅಂತ ತಾನೇ ಅವರು ಇಲ್ಲಿಗೆ ಬಂದಿರೋದು.
ಇಲ್ಲಿಯೂ ಸರಿಯಾಗದಿದ್ರೆ ಅವರೆಲ್ಲಿಗೆ ಹೋಗ್ತಾರೆ?
ನಿಜ ಹೇಳಿ ಭಟ್ರೆ, ನೀವೀಗ ಹೇಳ್ದೆ ಇದ್ರೂ ನಿಜಾಂಶ ಏನು ಅನ್ನೋದು ಕಂಡುಹಿಡಿಯೋದೇನು ನಂಗೆ ಕಷ್ಟ ಇಲ್ಲ.
ನಿಮ್ಮ ಬಾಯಿಂದಲೇ ಸತ್ಯ ಏನು ಅನ್ನೋದು ಹೊರಬರಲಿ" ಗಂಭೀರವಾಗಿ, ದೃಢವಾಗಿ ಕೇಳಿದಳು.
ಭಟ್ಟರ ಮುಖ ಕಪ್ಪಿಟ್ಟಿತು.
ಮಾತಾಡುವ ಧೈರ್ಯ ಸಾಲದೆ ಮೌನದ ಮೊರೆ ಹೊಕ್ಕರು.
"ಭಟ್ರೆ, ನಂಗೆ ಹೋದ ತಿಂಗಳೇ ಅನುಮಾನ ಬಂತು, ಪ್ರತ್ಯಕ್ಷವಾಗಿ ನೋಡದೆ ಮಾತನಾಡಬಾರದೆಂದು ಸುಮ್ಮನಾಗಿದ್ದೆ.
ಈ ಸಲ ಸಾಮಾನಿನ ಲಿಸ್ಟ್ ನಾನು ನೋಡಿಯೇ ವಾಸುಗೆ ಕೊಟ್ಟಿದೆ.
ವಾಸು ತಂದಿದ್ದ ಸಾಮಾನನ್ನು ನೋಡಿದ ಮೇಲೆ ನನ್ನ ಅನುಮಾನ ನಿಜವಾಯ್ತು.
ಈ ವಿಷಯನ ವೆಂಕಟೇಶ್‌ ಸರ್‌ಗೆ ತಿಳಿಸಿಬಿಡ್ತೀನಿ.
ತೀರ್ಮಾನ ಅವರೇ ಮಾಡಲಿ.
"ಹಾಗಂದ ತತ್‌ಕ್ಷಣವೇ ಗೊಳೋ ಎಂದು ಅಳುತ್ತ, "ಮೇಡಮ್, ನನ್ನ ಕ್ಷಮಿಸಿಬಿಡಿ, ಮಣ್ಣು ತಿನ್ನೋ ಕೆಲಸ ಮಾಡಿಬಿಟ್ಟೆ.
ಎಂಜಲು ಕಾಸು ತಿನ್ನೋಕೆ ವಾಸು ಜತೆ ಸೇರ್ಕೊಂಡು ಬಿಟ್ಟೆ.
ದಯವಿಟ್ಟು ರಾಯರಿಗೆ ತಿಳಿಸಿ ನನ್ನ ಹೊಟ್ಟೆ ಮೇಲೆ ಕಲ್ಲು ಹಾಕಬೇಡಿ.
ಇಂಥ ಕೆಲ್ಸ ಮಾಡಲ್ಲ.
ಬಡವನ ಮೇಲೆ ದಯ ತೋರ್ಸಿ ತಾಯಿ" ಕಾಲು ಹಿಡಿಯಲು ಹೋದ ಭಟ್ಟರನ್ನು ತಡೆಯುತ್ತ-"ಭಟ್ಟರೇ, ಮೂರು ಕಾಸಿನ ಆಸೆಗೆ ವರ್ಷದ ಕೂಳು ಕಳ್ಕೊಳ್ಳೋದಕ್ಕೆ ಹೊರಟಿದೀರಲ್ಲ.
ನಿಮ್ಮ ಕೆಲ್ಸಕ್ಕೆ ಸಂಬಳ ಕೊಡಲ್ಲವೇನ್ರೀ?
ಉಳಿದ ಅನ್ನ, ಸಾರು ಎಲ್ಲಾ ಮನೆಗೆ ತಗೊಂಡು ಹೋಗ್ತಿರಾ?ಇನ್ನೇನಾಗಬೇಕು?
ನಾಳೆ ನಿಮ್ಗೂ ವಯಸ್ಸಾಗುತ್ತೆ ಅನ್ನೋದು ನೆನಪಿರಲಿ.
ಅಷ್ಟೊಂದು ಸಾಮಾನು ತರಿಸಿದ್ರೂ ಹೊಟ್ಟೆ ತುಂಬಾ ಊಟ ಕೊಡಲ್ಲ, ರುಚಿಯಾಗಿ ಅಡುಗೆ ಮಾಡಲ್ಲ.
ರಾತ್ರಿ ಊಟ ಅಂತೂ ಬಾಯಿಗಿಡೋ ಹಾಗಿಲ್ಲ.
ಮೊಸರು ಕೊಡಿ ಅಂದ್ರೆ ನೀರು ಮಜ್ಜಿಗೆ ಕೊಡ್ತೀರಿ.
ಕಾಫಿ ಅನ್ನೋದು ಕಾವೇರಿ ನೀರಿನಂತಿರುತ್ತದೆ.
ಯಾರಿಗೋ ಒಬ್ಬಿಬ್ಬರಿಗೆ ಜೀರ್ಣಶಕ್ತಿ ಕಡಿಮೆ ಇದ್ರೆ ನೀವು ಎಲ್ಲರಿಗೂ ಊಟ ಕಡಿಮೆ ಕೊಡ್ತೀರಿ.
ಊಟದ ಜತೆ ಒಂದು ತರಕಾರಿ ಪಲ್ಯ ಇರಲೇಬೇಕು ಅಂತ ಹೇಳಿದ್ರೂ ಮಾಡಲ್ಲ.
ಇಲ್ಲೇ ತರಕಾರಿ ಬೆಳೆದ್ರೂ ಅದು ಹೊರಗಡೆ ಹೋಗ್ತಾ ಇದೆ ಅನ್ನೋದು ನಂಗೆ ಗೊತ್ತಾಗಿದೆ.
ಇದೆಲ್ಲ ನಂಗೆ ಹೇಗೆ ಗೊತ್ತಾಯ್ತು ಅಂತ ಆಶ್ಚರ್ಯವಾಗ್ತಾ ಇದೆ ಅಲ್ವಾ?
ವಾಸುವಿಗೆ ಹೆದರಿ ಇಲ್ಯಾರೂ ದೂರು ಕೊಡಲ್ಲ ಅನ್ನೋ ನಂಬಿಕೆ ನಿಮ್ಗೆ.
ಸರೂ ಅಜ್ಜಿ ನಂಗೆ ಮುಂಚೆನೇ ಎಲ್ಲಾ ತಿಳಿಸಿದ್ರು.
ಒಂದು ದಿನ ರಾತ್ರಿ ನೀವು ಕೊಟ್ಟ ಊಟನಾ ಹಾಗೆ ಇಟ್ಟು ಬೆಳಗ್ಗೆ ನಾನು ಬಂದಾಗ ತೋರಿಸಿ, ನಿಮ್ಮ ಅಡುಗೆಯ ವೈಖರಿ ತಿಳಿಸಿದ್ರು, ಏನಾಗಿದೆ ನಿಮ್ಗೆ?
ಯಾಕೆ ಹೀಗೆ ಮಾಡ್ತೀರಿ?
ಆ ವಯಸ್ಸಾದವರ ಹೊಟ್ಟೆಗೆ ಹೊಡೆದು ನೀವು ಬದುಕಬೇಕಾ?
ನಿಮ್ಮದೂ ಒಂದು ಜೀವನನಾ?
ನೀವು ಮಾಡಿದ್ದನ್ನು ನೀವೇ ಅನುಭವಿಸಬೇಕು ಅನ್ನೋ ಸತ್ಯ ನಿಮ್ಮೆ ಗೊತ್ತಾ?
ಮೋಸ, ವಂಚನೆ ಅನ್ನೋದು ನಿಮಗೆ ರಕ್ತಗತವಾಗಿ ಬಿಟ್ಟಿದೆ.
ಇಷ್ಟೆಲ್ಲ ಕೊಳಕು ತುಂಬಿಕೊಂಡು ಆ ವೃದ್ದರ ಮೇಲೆ ರೇಗಾಡಿ, ಕೂಗಾಡ್ತೀರಾ, ಮಾಡಿದ ತಪ್ಪಿಗೆ ನೀವು ಶಿಕ್ಷೆ ಅನುಭವಿಸಲೇಬೇಕು.
ಕೆಲಸದಿಂದ ನಿಮ್ಮನ್ನು ತೆಗೆಯಲ್ಲ.
ಆದ್ರೆ ಮುಖ್ಯ ಅಡುಗೆಯ ಕೆಲ್ಸ ನೀವು ಮಾಡೋ ಹಾಗಿಲ್ಲ.
ಆ ಕೆಲ್ಸಕ್ಕೆ ಬೇರೆಯವರು ಬರ್ತಾರೆ.
ಅವರು ಹೇಳಿದ ಹಾಗೆ ನೀವು ಕೇಳ್ಕೊಂಡು ಕೆಲ್ಸ ಮಾಡಿ ಸಾಕು.
ಮತ್ತೂ ಏನಾದ್ರೂ ಕಂಪ್ಲೇಂಟ್ ಬಂದ್ರೆ ಕೆಲ್ಸ ಕಳ್ಕೊತೀರಾ?" ಇಷ್ಟು ಎಚ್ಚರಿಕೆ ನೀಡಿ, ವಾಸುವನ್ನು ಬಗ್ಗುಬಡಿಯುವುದು ಹೇಗೆಂದು ಯೋಚಿಸತೊಡಗಿದಳು.
ವಾಸು ತುಂಬಾ ವರ್ಷದಿಂದ ಇಲ್ಲಿ ಕೆಲ್ಸ ಮಾಡ್ತಾ ಇದ್ದಾನೆ.
ಪಳಗಿದ ಹುಲಿ ಅವನು.
ಅವನನ್ನು ಕೆಣಕಬೇಕಾದರೆ ತನಗೆ ಸಾಕಷ್ಟು ಆಧಾರ ಬೇಕು.
ವೆಂಕಟೇಶ್‌ ಸರ್‌ ಅಂತೂ ಅವನನ್ನ ತುಂಬಾ ನಂಬಿಬಿಟ್ಟಿದ್ದಾರೆ.
ಆ ನಂಬಿಕೆನಾ ದುರುಪಯೋಗಪಡಿಸಿಕೊಳ್ತಾ ಇದ್ದಾನೆ.
ಪಾಪ, ಇದರಿಂದ ಅನ್ಯಾಯ ಆಗ್ತಾ ಇರೋದು, ಅನನುಕೂಲ ಅನುಭವಿಸುತ್ತಾ ಇರುವುದು ಇಲ್ಲಿರುವ ವೃದ್ದರು.
ನಾನಿದ್ದು, ಇದನ್ನೆಲ್ಲ ನೋಡುತ್ತಾ ಸುಮ್ಮನಿದ್ದುಬಿಡುವುದು ಸಾಧ್ಯವಿಲ್ಲ.
ವಾಸುವನ್ನು ಭಟ್ಟರನ್ನು ಹೆದರಿಸಿದಂತೆ ಹೆದರಿಸಲು ಅಸಾಧ್ಯ.
ಉಪಾಯವಾಗಿ ಆಗುತ್ತ ಇರುವ ಅನ್ಯಾಯವನ್ನು ಸರಿಪಡಿಸಬೇಕು.
ಈಗಾಗಲೇ ಭಟ್ಟರೇ ದೂರುಕೊಟ್ಟರೆಂದು ವಾಸುವನ್ನು ನಂಬಿಸಿಯಾಗಿದೆ.
ವಾಸುವಿಗೆ ನಿಜವಾಗಿಯೂ ಭಟ್ಟರ ಮೇಲೆ ಕೋಪ ಬಂದಿರುತ್ತದೆ.
ನಾಳೆ-ನಾಡಿದ್ದರಲ್ಲಿ ಹೊಸ ಅಡುಗೆಯವರು ಬಂದು ಮೇಲ್ವಿಚಾರಣೆ ವಹಿಸಿಕೊಳ್ಳುತ್ತಾರೆ.
ಅವರು ತುಂಬಾ ಪ್ರಾಮಾಣಿಕ ವ್ಯಕ್ತಿ.
ಅವರನ್ನು ಸುಲಭವಾಗಿ ವಂಚಿಸಲಾಗಲೀ ಆಸೆಗೆ ಒಳಪಡಿಸುವುದಾಗಲೀ ಸಾಧ್ಯವಿಲ್ಲ.
ಅಲ್ಲಿಗೆ ವಾಸು ಹಲ್ಲು ಕಿತ್ತ ಹಾವಾಗುತ್ತಾನೆ.
ಸದ್ಯಕ್ಕೆ ಇಷ್ಟಾಗಲಿ, ಮುಂದೆ ನೋಡೋಣ, ಪ್ರತಿನಿತ್ಯ ತರಕಾರಿಯನ್ನು ನಾನು ಸಂಜೆ ಹೋಗುವಷ್ಟರಲ್ಲಿಯೇ ಕತ್ತರಿಸಿಡುವಂತೆ ನೋಡಿಕೊಂಡರೆ, ಹೊರಹೋಗುವ ತರಕಾರಿಯನ್ನು ಈ ರೀತಿ ತಡೆಯಬಹುದು.
ಪ್ರತಿ ಬಾರಿ ಸಾಮಾನು ತರಿಸುವಾಗಲೂ ನಾನೇ ಹೆಚ್ಚಿನ ಗಮನ ಕೊಡಬೇಕು.
ವಾಸುವಿಗೆ ಎಲ್ಲವನ್ನೂ ಬಿಡಬಾರದೆಂದು ತೀರ್ಮಾನಿಸಿಕೊಂಡಳು.
ಪ್ರತಿದಿನದ ಊಟ-ತಿಂಡಿಯನ್ನು ಎಲ್ಲರ ಜತೆ ತಾನೂ ಕುಳಿತು ತಿನ್ನತೊಡಗಿದಳು.
ತನ್ನ ಊಟ-ತಿಂಡಿಗಾಗಿ ಸಂಬಳದಲ್ಲಿಯೇ ಹಣ ಮುರಿದುಕೊಳ್ಳಲು ತಿಳಿಸಿಬಿಟ್ಟಿದ್ದಳು.
ರಾತ್ರಿ ಊಟವೊಂದೇ ಮನೆಯಲ್ಲಿ ಮಾಡುತ್ತಿದ್ದದ್ದು.
ಇಷ್ಟಾದರೂ ಎಲ್ಲವೂ ಸರಿಯಾಗಲಿಲ್ಲವೆಂಬ ಭಾವ ಕಾಡತೊಡಗಿತು.
ಕ್ರಮೇಣ ಸರಿಪಡಿಸುವ ವಿಶ್ವಾಸ ಅವಳಲ್ಲಿತ್ತು.
ಮಾಲಿನಿ ಆಫೀಸಿಗೆ ಬಾರದೆ ವಾರವಾಗಿತ್ತು.
ಯಾವತ್ತೂ ಹೀಗೆಲ್ಲ ರಜೆ ಹಾಕದೆ ಇದ್ದವಳು ಈಗ ದಿಢೀರನೆ ರಜೆ ಹಾಕಿದ್ದು ತನುಜಾಳಿಗೆ ಆತಂಕ ತಂದಿತ್ತು.
ಏನಾಯ್ತು ಮಾಲಿನಿಗೆ?
ಸಾಮಾನ್ಯವಾಗಿ ಹಾಗೇನಾದರೂ ರಜೆ ಹಾಕಬೇಕಾಗಿದ್ದಲ್ಲಿ ತನ್ನೊಂದಿಗೆ ಹೇಳೇ ಇರುತ್ತಿದ್ದಳು.
ತನಗೆ ಒಂದೂ ಮಾತು ತಿಳಿಸದೆ ಯಾಕೆ ರಜೆ ಹಾಕಿದ್ದಾಳೆ?
ಮಾಲಿನಿಗೇನಾದರೂ ಅನಾರೋಗ್ಯವೇ?
ಇವತ್ತು ಮನೆಗೆ ಹೋಗಿ ಬರಬೇಕೆಂದುಕೊಂಡವಳೇ ಸಂಜೆ ಅರ್ಧ ಗಂಟೆ ಪರ್ಮಿಶನ್ ಪಡೆದು ಮಾಲಿನಿಯ ಮನೆಗೆ ಹೊರಟಳು.
ಮಾಲಿನಿಯ ಮನೆಯ ಬಾಗಿಲು ಹಾಕಿತ್ತು.
ಕರೆಘಂಟೆ ಬಾರಿಸುತ್ತಿದ್ದರೂ ಬಾಗಿಲು ತೆರೆಯುವ ಸೂಚನೆಯೇ ಕಾಣಲಿಲ್ಲ.
ಒಂದೇ ಸಮನೆ ಬೆಲ್ ಮಾಡಿ ಬೇಸತ್ತು, ಯಾರೂ ಇಲ್ಲವೇನೋ ಎಂದುಕೊಂಡು ವಾಪಸ್ಸು ಹೋಗಲು ಹಿಂತಿರುಗಿದಳು.
ಅಷ್ಟರಲ್ಲಿ ಬಾಗಿಲು ತೆರೆದ ಸದ್ದಾಗಿ ತಿರುಗಿ ನೋಡಿದರೆ, ಮಾಲಿನಿ ಬಾಗಿಲಲ್ಲಿಯೇ ನಿಂತಿದ್ದಾಳೆ.
"ಬನ್ನಿ ತನುಜಾ" ಕರೆದಳು.
ಆ ಕರೆಯಲ್ಲಿ ಯಾವ ಉತ್ಸಾಹವೂ ತೋರದೆ ಕ್ಷಣ ತನುಜಾ ಪೆಚ್ಚಾದಳು.
ತತ್ ಕ್ಷಣವೇ ಸಾವರಿಸಿಕೊಂಡು ಮಾಲಿನಿಯ ಹಿಂದೆಯೇ ನಡೆದಳು.
"ಕೂತ್ಕೊಳ್ಳಿ ತನುಜಾ" ಬಲವಂತದ ಆತ್ಮೀಯತೆ ತೋರುತ್ತ ಹೇಳಿದಳು.
ಯಾಕೋ ತಾನು ಬಂದ ಸಮಯ ಸರಿಯಾಗಲಿಲ್ಲವೆಂದು ಅಂದುಕೊಂಡ ತನುಜಾ ಮಾಲಿನಿ ಯಾವತ್ತೂ ಹೀಗೆ ನಡೆದುಕೊಂಡವವಳಲ್ಲ.
ತಾನು ಬಂದರೆ ಅದೆಷ್ಟು ಸಡಗರದಿಂದ ಬರಮಾಡಿಕೊಳ್ಳುತ್ತಿದ್ದಳು, ಅದೆಷ್ಟು ಉಪಚರಿಸುತ್ತಿದ್ದಳು.
ಆದರೆ ಇಂದೇಕೆ ಹೀಗಿದ್ದಾಳೆ?
ತನ್ನ ಬರುವಿಕೆಯನ್ನು ಮನಃಪೂರ್ವಕವಾಗಿ ಸ್ವಾಗತಿಸುತ್ತಿಲ್ಲ ಎಂಬುದು ಮನವರಿಕೆಯಾಗುವಂತಿದೆ ಅವಳ ನಡೆವಳಿಕೆ, ತಾನು ಬರಬಾರದಿತ್ತೇ?
ತಾನು ಬಂದದ್ದು ಮಾಲಿನಿಗೆ ಸಹ್ಯವಾಗಲಿಲ್ಲವೇ?
ಏನೋ ತೊಂದರೆಯಲ್ಲಿದ್ದಾಳೆ ಹಾಗಾದರೆ, ಈಗ ಬಂದದ್ದಾಗಿದೆ.
ಏನು ಎಂದು ತಿಳಿದುಕೊಂಡೇಬಿಡೋಣ ಎಂದು ನಿರ್ಧರಿಸಿದಳು.
ಏನೊಂದೂ ಮಾತನಾಡದೆ ಮುಜುಗರಪಟ್ಟುಕೊಳ್ಳುತ, ಕುಳಿತಲ್ಲಿಯೇ ಚಡಪಡಿಸುತ್ತ ಕುಳಿತಿದ್ದ ಮಾಲಿನಿಗೆ ಒಳಗಿನಿಂದ ಸದ್ದಾದೊಡನೆ,"ಒಂದು ನಿಮಿಷ ಬಂದೆ ತನುಜಾ" ಎಂದವಳೇ ಒಳಗೆ ಓಡಿದಳು.
ತನುಜಾಳೂ ಅವಳನ್ನು ಹಿಂಬಾಲಿಸಿದಳು.
ಗಪ್ಪನೆ ವಾಸನೆ ಬಡಿಯಿತು.
ಮೂಗು ಮುಚಿಕೊಳ್ಳುವಷ್ಟು ಅಸಹ್ಯವೆನಿಸಿತು.
ಮಾಲಿನಿ ಹೋದ ರೂಮಿನೊಳಗೆ ಹೋಗದಾದಳು.
ಉಚ್ಚೆ, ಕಕ್ಕಸಿನ ವಾಸನೆಗೆ ವಾಕರಿಕೆ ಬಂದಂತಾಗಿ ಕ್ಷಣ ಹಿಮ್ಮೆಟ್ಟಿದಳು."
ನಿಂಗೆ ಏನಾಗಿದೆ?
ಮಧ್ಯಾಹ್ನ ಅಷ್ಟೊಂದು ತಿನ್ನಬೇಡಿ ಅಂದ್ರೂ ಕೇಳಲಿಲ್ಲ.
ಮಗ ಅಯ್ಯೋ ಅಂತ ಹಾಕಿಬಿಟ್ಟರು.
ಈಗ ನೋಡಿ ನನ್ನ ಕರ್ಮ, ಇದೆಲ್ಲ ಬಳೀಬೇಕಾಗಿದೆ.
ಮುಂಚೆನೇ ಕರೆಯೋಕೆ ಏನಾಗಿತ್ತು?
ಬೆಡ್‌ಪ್ಯಾನ್ ಕೊಡ್ತಾ ಇದ್ದೆನಲ್ಲ.
ಯಾರು ಇದನ್ನೆಲ್ಲ ತೊಳೆಯೋರು?
ನಂಗೆ ಸಾಕಾಗಿಹೋಗಿದೆ" ಮೆಲುದನಿಯಲ್ಲಿ ಮಾಲಿನಿ ಯಾರ ಮೇಲೋ ರೇಗಾಡುತ್ತಿದ್ದಾಳೆ.
"ನಿಮ್ಮ ದೊಡ್ಡ ಮಗನಷ್ಟು ಸಾವುಕಾರಾನಾ ನನ್ನ ಗಂಡ, ಬೇಕಾದಷ್ಟು ದುಡ್ಡು ಸುರಿದು ಆಳು ಇಟ್ಕೊಳ್ಳೋದಿಕ್ಕೆ?
ನಾನೇ ಇದ್ದೀನಲ್ಲ, ತಾಳಿ ಕಟ್ಟಿಸಿಕೊಂಡ ಕರ್ಮಕ್ಕೆ, ಆಳಿಗಿಂತ ಕಡೆಯಾಗಿ ಎಲ್ಲಾ ಮಾಡಬೇಕಾಗಿದೆ.
ಈಗ ತಾನೇ ತಲೆಬಾಚಿ, ಮೈತೊಳೆದು, ಸೀರೆ ಉಡಿಸಿದ್ದೆ, ಈಗ ಮತ್ತೆ ಸೀರೆನಲ್ಲೇ ಎಲ್ಲಾ ಮಾಡ್ಕೊಂಡಿದ್ದೀರಲ್ಲ?
ಬೆಳಗ್ಗೆಯಿಂದ ನಾಲ್ಕು ಸಲ ತೊಳೆದು, ನಾಲ್ಕು ಸೀರೆ ಒಗೆದು ಹಾಕಿದ್ದೇನೆ.
ಈ ವಾಸನೆ ಹೇಗೆ ಸಹಿಸೋದು?
ಯಾರಾದ್ರೂ ಮನೆಗೆ ಬಂದ್ರೆ ನಾಚಿಕೆ ಆಗುತ್ತೆ" ಜೋರಾಗಿಯೇ ಗೊಣಗುತ್ತಿದ್ದಾಳೆ.
ಅರ್ಥವಾಯಿತು ತನುಜಾಳಿಗೆ.
ಅವತ್ತೇ ಮಾಲಿನಿ ಹೇಳಿದ್ದಳಲ್ಲ, ಅತ್ತೇನಾ ಕರ್ಕೊಂಡು ಬರಬೇಕಾಗಿದೆ.
ಭಾವ ವಿದೇಶಕ್ಕೆ ಹೋಗ್ತಾ ಇದ್ದಾರೆ.
ನಾವಿಷ್ಟು ದಿನ ನೋಡ್ಕೊಂಡಾಗಿದೆ.
ಇನ್ನು ಮೇಲೆ ನೀವು ನೋಡ್ಕೊಳ್ಳಿ ಅಂತ ಹೇಳ್ತಾ ಇದ್ದಾರೆ ಅಂದದ್ದು ನನಗೆ ಮರೆತೇಹೋಗಿತ್ತು.
ವಯಸ್ಸಾಗಿರೋ ಅತ್ತೇನಾ ನೋಡ್ಕೊಳ್ಳೋಕೆ ಮಾಲಿನಿ ರಜೆ ಹಾಕಿರುವುದು.
ಮನೆಯ ಪರಿಸ್ಥಿತಿ ಮೊದಲಿನಂತೆ ಇಲ್ಲದಿರುವುದೇ ಮಾಲಿನಿಗೆ ನನ್ನ ಬರುವಿಕೆ ಇಷ್ಟವಾಗಿಲ್ಲ.
ಅತ್ತೆಯ ಸೇವೆಯಿಂದ ಬಳಲಿ ಹೋಗಿದ್ದಾಳೆ.
ಹಾಗಾಗಿಯೇ ಸಹನೆ ಇರದ ಮಾಲಿನಿ ರೇಗಾಡುತ್ತಿದ್ದಾಳೆ ಎಂದು ಎಲ್ಲವನ್ನೂ ಗ್ರಹಿಸಿದ ತನುಜಾ ಹಿಂದಕ್ಕೆ ಬಂದು ಮುಂಚೆ ಕುಳಿತಿದ್ದ ಜಾಗದಲ್ಲಿಯೇ ಕುಳಿತುಕೊಂಡಳು.
ಕಾಲುಗಂಟೆಯ ಅನಂತರವೇ ಮಾಲಿನಿ ಹೊರಬಂದದ್ದು.
ಸೋತು ಸೊಪ್ಪಾಗಿದ್ದಳು.
ಮೊದಲೇ ಮಾಲಿನಿಯದು ಸೂಕ್ಷ್ಮ ಶರೀರ, ಕೊಂಚ ದಪ್ಪವೇ ಇದ್ದ ಮಾಲಿನಿ, ಮನೆ ಕೆಲಸ ಮಾಡುವಷ್ಟರಲ್ಲಿಯೇ ಸುಸ್ತಾಗಿಬಿಡುತ್ತಿದ್ದಳು.
ಮನೆಗೆಲಸ, ಆಫೀಸಿನ ಕೆಲಸ ಎರಡನ್ನೂ ತೂಗಿಸಲಾರದೆ ಒದ್ದಾಡುತ್ತಿದ್ದಳು.
ಹೆಣ್ಣು ಮಕ್ಕಳಿದ್ದರೂ ಅವರು ತಮ್ಮ ಕಾಲೇಜು, ಟ್ಯೂಶನ್ ಎಂದು ತಮ್ಮದೇ ಪ್ರಪಂಚದಲ್ಲಿ ಮುಳುಗಿ ಹೋಗಿ ಬಿಡುತ್ತಿದ್ದರು.
ಹಾಗಾಗಿ ಮಾಲಿನಿಗೆ ತುಂಬಾ ಕಷ್ಟವಾಗುತ್ತಿತ್ತು.
"ನೀನೇ ಎಲ್ಲಾ ಕೆಲಸ ಮಾಡಿ ಸೊರಗಬೇಡ.
ಎಲ್ಲರಿಗೂ ಒಂದೊಂದು ಕೆಲಸ ವಹಿಸಿಬಿಡು.
ಅವರವರ ಕೆಲಸ ಅವರವರು ಮಾಡಿಕೊಳ್ಳಲಿ.
ಅಡುಗೆ ಮಾಡುವಾಗ ಪತಿಯ ಸಹಾಯ ಪಡೆದುಕೊ" ಎಂದೆಲ್ಲ ತಾನು ಸದಾ ಹೇಳುತ್ತಿದ್ದರೂ ಮಾಲಿನಿ ತಾನೇ ಎಲ್ಲವನ್ನೂ ನಿಭಾಯಿಸುತ್ತ ಸುಸ್ತಾಗಿ ಬಂದು ಆಫೀಸಿನ ಕೆಲಸವನ್ನೂ ಸರಿಯಾಗಿ, ಬೇಗ ಬೇಗ ಮಾಡದೆ ಬಾಸ್ ಕೈಯಲ್ಲಿ ಬೈಸಿಕೊಳ್ಳುತ್ತಿದ್ದದ್ದು ಸಾಮಾನ್ಯವಾಗಿತ್ತು.
ಮಾಲಿನಿಯ ಬಗ್ಗೆ ಕನಿಕರಿಸಿ ಎಷ್ಟೋ ಕೆಲಸ ಮಾಡಿಕೊಟ್ಟು ಅವಳ ಕೆಲಸವನ್ನು ಹಗುರ ಮಾಡುತ್ತಿದ್ದಳು.
ಆದರೆ ಇದು ಒಂದು ದಿನದ ಸಮಸ್ಯೆ ಅಲ್ಲವಲ್ಲ.
ತನುಜಾಳಿಗೂ ಮನೆ, ಆಫೀಸು ಎಂದು ದುಡಿಯಬೇಕಿತ್ತು.
ಆದರೆ ತನುಜಾ ಮಾಲಿನಿಯಷ್ಟು ಎಲ್ಲವನ್ನೂ ತನ್ನ ತಲೆಯ ಮೇಲೆ ಹಾಕಿಕೊಂಡಿರಲಿಲ್ಲ.
"ಸ್ಸಾರಿ ತನುಜಾ, ಅಪರೂಪಕ್ಕೆ ಮನೆಗೆ ಬಂದಿದ್ದೀರಿ.
ನಿಮ್ಮನ್ನ ವಿಚಾರಿಸಿಕೊಳ್ಳೋಕೂ ಆಗ್ತಾ ಇಲ್ಲ" ಎಂದವಳೇ ಸೋಫಾದ ಮೇಲೆ ಕುಕ್ಕರಿಸಿದಳು ಮಾಲಿನಿ.
"ಪರ್ವಾಗಿಲ್ಲ ಮಾಲಿನಿ, ನೀವು ಎಂಟು ದಿನದಿಂದ ಆಫೀಸಿಗೂ ಬಂದಿಲ್ಲ.
ನಂಗೂ ಏನೂ ತಿಳಿಸಿಲ್ಲವಲ್ಲ, ಫೋನ್ ಕೂಡ ಮಾಡಲಿಲ್ಲವಲ್ಲ ಮಾಲಿನಿ.
ಅದಕ್ಕೆ ಏನು ಅಂತ ವಿಚಾರಿಸಿಕೊಂಡು ಹೋಗೋಣ ಅಂತ ಬಂದೆ."
"ಅಯ್ಯೋ, ನಿಮ್ಗೆ ಹೇಳಲೇ ಇಲ್ಲ ಅಲ್ವಾ ನಾನು.
ಹೇಳಿದ್ದೀನಿ ಅಂತ ತಿಳ್ಕೊಂಡು ಬಿಟ್ಟಿದ್ದೀನಿ.
ನಮ್ಮ ಅತ್ತೇನಾ ಬಿಟ್ಟುಹೋಗ್ತಾರೆ ಅಂತ ಹೇಳಿದೆನಲ್ಲ ತನುಜಾ, ಅದೇ ಚಿಂತೆಯಲ್ಲಿ ನಂಗೆ ಏನೂ ಗೊತ್ತಾಗ್ಲಿಲ್ಲ.
ನಮ್ಮ ಭಾವ ಅತ್ತೆನಾ ಬಿಟ್ಟು ಹೋಗಿ ಎಂಟು ದಿನ ಆಯ್ತು.
ನಂಗೆ ಎಂಟು ಯುಗವಾಗಿದೆ ಅನ್ನಿಸುತ್ತಾ ಇದೆ ತನುಜಾ.
ಸಾಕಾಗಿ ಹೊಗಿದೆ.
ವಯಸ್ಸಾದ ಮೇಲೆ ಬದುಕಬಾರದು.
ಅದೂ ಹೀಗಾದ ಮೇಲಂತೂ ಬದುಕಲೇಬಾರದು ತನುಜಾ.
ಸಣ್ಣ ಮಗೂಗೆ ಮಾಡಿದ ಥರ ಮಾಡಬೇಕು.
ಜೀವನದ ಮೇಲೆ ಜುಗುಪ್ಸೆ ಬಂದುಬಿಟ್ಟಿದೆ ನನಗೆ.
ತಾಯಿ ತಾಯಿ ಅಂತ ಮಗ ಚೆನ್ನಾಗಿ, ತಿನ್ನಿಸಿಬಿಡ್ತಾರೆ.
ಆಮೇಲೆ ನೋಡಿ, ನನ್ನ ಕರ್ಮ, ಎಲ್ಲಾ ಬಳಿದು ತೊಳೆಯಬೇಕು.
ಇಡೀ ಮನೆ ವಾಸನೆಯಿಂದ ತುಂಬಿಹೋಗಿದೆ.
ಮನೆ ಭರ್ತಿ ಅವರ ಬಟ್ಟೆನೇ ಒಣಗಿ ಹಾಕಿದ್ದೀನಿ.
ನಮ್ಮ ಮನೆ ಕೆಲಸದವಳೂ ಇದೆಲ್ಲ ನಾನು ತೊಳೆಯಲ್ಲ ಅಂತ ಕೆಲ್ಸನೇ ಬಿಟ್ಟುಬಿಟ್ಟಳು.
ಮನೆಕೆಲಸ ಮಾಡಿಕೊಂಡು, ಆತ್ತೆ ಕೆಲಸನೂ ಮಾಡಿ ನಾನೇ ಸತ್ತುಹೋಗ್ತೀನೇನೋ ಅಂತ ಅನ್ನಿಸುತ್ತಾ ಇದೆ ತನುಜಾ."
"ಛಿ ಛೀ, ಹಾಗ್ಯಾಕೆ ಮಾತಾಡ್ತೀರಿ?"
"ಮತ್ತೆ!ಇನ್ನೇನು ಮಾಡಲಿ?
ಪುಟ್ಟ ಮಕ್ಕಳದ್ದಾದ್ರೆ ಹೇಗೋ ಮಾಡಬಹುದು.
ಆದರೆ ಈ ವಯಸ್ಸಾಗಿರೋರನ್ನ ಸುಧಾರಿಸೋಕೆ ತುಂಬಾ ಕಷ್ಟ.
ಇಡೀ ದೇಹನಾ ಎತ್ತಿ ಸ್ನಾನ ಮಾಡಿಸಿ, ಬಟ್ಟೆ ಹಾಕಿ ಮತ್ತೆ ಮತ್ತೆ ಕ್ಲೀನ್ ಮಾಡೋದೇನು ಸುಲಭನಾ?
ನನ್ನ ಕೈಲಂತೂ ಸಾಧ್ಯವೇ ಇಲ್ಲ.
ಇವತ್ತು ಬೆಳಗ್ಗೆ ಕೂಡ ಅವರ ಜತೆ ಗಲಾಟೆ ಆಯ್ತು ಇದೇ ವಿಷಯಕ್ಕೆ, ಅವರೂ ರಜಾ ಹಾಕೋ ಹಾಗಿಲ್ಲ.
ನಾನೊಬ್ಳೆ ನೋಡ್ಕೊಬೇಕು ಅಂದ್ರೆ ಹೇಗೆ?
ಅವರಮ್ಮ ಅಲ್ಲವೇ?
ಅವರೇ ನೋಡಿಕೊಳ್ಳಲ್ಲ.
ಮನುಷ್ಯತ್ವ ಅಂದ್ಕೊಂಡು ಇಷ್ಟು ದಿನ ನೋಡ್ಕೊಂಡದ್ದಾಯ್ತು.
ಇನ್ನೊಂದು ನಾಲ್ಕು ದಿನ ನಾನು ಹೀಗೆ ಸೇವೆ ಮಾಡ್ತಾ ಇದ್ರೆ ನಾನು ಆಸ್ಪತ್ರೆಗೆ ಅಡ್ಮಿಟ್ ಆಗೋದಂತೂ ನಿಜ.
ನನ್ನ ಆಮೇಲೆ ನೋಡೋರು ಯಾರು?
ಅದಕ್ಕೆ ತೀರ್ಮಾನ ಮಾಡಿಬಿಟ್ಟಿದ್ದೇನೆ" ಸೋತ ಸ್ವರದಲ್ಲಿ ಮಾಲಿನಿ ಹೇಳುತ್ತಿದ್ದರೆ ತನುಜಾಳಿಗೆ ಅಯ್ಯೋ ಪಾಪ ಎನಿಸಿತು.
"ಏನ್ ತೀರ್ಮಾನ ಮಾಡಿದ್ದೀರಾ ಮಾಲಿನಿ?
ನಿಮ್ಮ ಭಾವನೂ ಇಲ್ಲಿ ಇಲ್ಲವಲ್ಲ."
"ಯಾವುದಾದರೂ ವೃದ್ದಾಶ್ರಮಕ್ಕೆ ಸೇರಿಸಿಬಿಡೋದು ಅಂತ.
ದುಡ್ಡು ಖರ್ಚಾದರೂ ಪರ್ವಾಗಿಲ್ಲ.
ಈ ನರಕದಿಂದ ಪಾರಾದ್ರೆ ಸಾಕು."
"ಅಷ್ಟೊಂದು ಹತಾಶರಾಗಬೇಡಿ ಮಾಲಿನಿ, ಹೆತ್ತ ಮಕ್ಕಳಿದ್ದು, ನೀವು ಆಶ್ರಮಕ್ಕೆ ಸೇರಿಸುತ್ತೇನೆ ಎಂದರೆ ಆ ವಯಸ್ಸಾದ ಜೀವ ಅದೆಷ್ಟು ನೋವು ಅನುಭವಿಸಬಹುದು ಹೇಳಿ?
ಏನಾದರೂ ಪರ್ಯಾಯವಾಗಿ ಆಲೋಚನೆ ಮಾಡಿ ಮಾಲಿನಿ."
"ಇನ್ಯಾವ ಪರ್ಯಾಯ ಆಲೋಚನೆಗೂ ಅವಕಾಶವಿಲ್ಲ ತನುಜಾ, ಕೆಲಸದವರು ಸಿಕ್ಕುವುದಿಲ್ಲ, ಸಿಕ್ಕಿದರೂ ಅವರ ಮೇಲೆ ಮನೆ ಬಿಟ್ಟು ಹೋಗೋಕೆ ಸಾಧ್ಯ ಇಲ್ಲ.
ನೀವೇ ಹೇಳಿ, ಇನ್ನೇನು ಮಾಡಬಹುದು?"
"ನಾನೊಂದು ಲೇಖನ ಓದಿದ್ದೆ ಮಾಲಿನಿ.
ಇಂಥ ವೃದ್ದರಿಗಾಗಿಯೇ ಕೆಲಸ ಮಾಡೋ ಸಂಸ್ಥೆ ಇದೆಯಂತೆ.
ಆ ಸಂಸ್ಥೆಯಲ್ಲಿ ಸೇವಾ ಮನೋಭಾವನೆಯಿಂದ ಕೆಲಸ ಮಾಡೋ ನರ್ಸ್ ಗಳು ಇದ್ದಾರೆ.
ದುಡ್ಡು ಕೊಟ್ರೂ ನಿಸ್ವಾರ್‍ಥದಿಂದ, ಪ್ರೀತಿಯಿಂದ ಕೆಲಸ ಮಾಡೋರು ಖಂಡಿತ ಇಲ್ಲಾರೂ ಸಿಕ್ಕೊಲ್ಲ.
ಆದರೆ ಆ ನರ್ಸ್‌ಗಳು ಸೇವಾ ಮನೋಭಾವನೆಯಿಂದ, ಪ್ರೀತಿಯಿಂದ, ಅಂತಃಕರಣದಿಂದ, ಕರುಣೆಯಿಂದ ಇಂಥ ಕೈಲಾಗದ ಅಸಹಾಯಕ ವೃದ್ದರ ಸೇವೆ ಮಾಡುತ್ತಾರೆ.
ಅಂಥ ಒಬ್ಬಳು ನರ್ಸನ್ನ ನಿಮ್ಮ ಮನೆಗೆ ಕರೆಸಿಕೊಂಡರೆ ಹೇಗೆ?
ಸಂಬಳ ಕೊಟ್ಟರೆ ಆಯ್ತು.
ತುಂಬಾ ನಂಬಿಕಸ್ತರೇ ಇಂಥ ಕಡೆ ಬರೋದು.
ಅವರಿಗೆ ಒಂದು ರೂಮ್ ಬಿಟ್ಟುಕೊಟ್ಟು, ಊಟ-ತಿಂಡಿ ಕೊಟ್ಟು, ತಿಂಗಳಿಗೆ ಸಂಬಳ ಕೊಟ್ರೆ ತುಂಬಾ ಚೆನ್ನಾಗಿ ನಿಮ್ಮ ಅತ್ತೆನಾ ನೋಡಿಕೊಳ್ಳುತ್ತಾರೆ.
ನಿಮಗೆ ಬೇಕು ಅಂದ್ರೆ ಆ ಸಂಸ್ಥೆಯ ಅಡ್ರೆಸ್ ಕೊಡ್ತೀನಿ.
ನಿಮ್ಮ ಮನೆಯವರ ಹತ್ರನೂ ಮಾತನಾಡಿ."
"ಅದೆಲ್ಲ ಆಗದ-ಹೋಗದ ಮಾತು.
ಆ ನರ್‍ಸನ್ನ ತಂದಿಟ್ಕೊಂಡು, ಅವಳಿಗೆ, ಊಟ-ತಿಂಡಿ, ಸಂಬಳ ಅಂತ ಎಲ್ಲಿ ಕೊಡೋಕೆ ಸಾಧ್ಯ ತನುಜಾ?" ಒಂದೇ ಸಲಕ್ಕೆ ತಿರಸ್ಕರಿಸಿಬಿಟ್ಟಳು.
"ನೀವೊಬ್ಬರೇ ಆ ಖರ್‍ಚನ್ನೆಲ್ಲ ಭರಿಸಬೇಡಿ.
ಇರೋ ವಿಷಯ ತಿಳಿಸಿ, ನಿಮ್ಮ ಭಾವನಿಗೂ ಖರ್ಚನ್ನ ವಹಿಸಿಕೊಳ್ಳೇಕೆ ಹೇಳಿ."
"ಅಯ್ಯೋ ತನುಜಾ, ಅವರೆಲ್ಲಿ ಕೊಡ್ತಾರೆ.
ಇಷ್ಟು ದಿನ ನಾವು ನೋಡ್ಕೊಂಡಿದ್ದೇವೆ.
ಇನ್ನು ಮೇಲೆ ಎಲ್ಲಾ ನಿಮ್ಮದೇ ಎಂದುಬಿಟ್ಟಿದ್ದಾರೆ.
ಅದೂ ಅಲ್ಲದೆ ಯಾವುದೋ ಹೆಂಗಸನ್ನ ಮನೆಯಲ್ಲಿಟ್ಟುಕೊಂಡು ಆಕೆಗೆಲ್ಲಿ ಹೊತ್ತು ಹೊತ್ತಿಗೆ ಬೇಯ್ಸಿ ಹಾಕುತ್ತಾರೆ?
ಅದರ ಜತೆಗೆ ಸಂಬಳ ಬೇರೆ, ಅದು ಆಗದಹೋಗದ ಮಾತು.
ನಮ್ಮ ಮನೆಯವರು ಬೇರೆ ಹೆಂಗಸರನ್ನು ಕಂಡರೆ ಹೇಗೇಗೋ ಆಡ್ತಾರೆ.
ಅಂಥದ್ದರಲ್ಲಿ ಹೆಂಗಸರನ್ನ ಮನೆಯಲ್ಲಿ ಇಟ್ಟುಕೊಳ್ಳೋಕೆ ಆಗುತ್ತಾ?
ನಮ್ಮ ಮನೆ ಚಿನ್ನನೇ ಸರಿ ಇಲ್ಲ.
ನಾವೇ ಎಚ್ಚರಿಕೆಯಿಂದ ಇರಬೇಕು ಅಲ್ಲವಾ?
ಆದಾದ ಉಸಾಬರಿನೇ ಬೇಡ.
ಇವತ್ತು ನಮ್ಮೆಜಮಾನರು ಎಲ್ಲಾ ವಿಚಾರಿಸಿಕೊಂಡು ಬರ್ತಾರೆ.
ಅಲ್ಲಿಗೆ ಸಾಗಹಾಕ್ತೀವಿ.
ಸಾಯೋವರೆಗೂ ದುಡ್ಡು ಕಟ್ಟಿ ಋಣ ತೀರಿಸಿಕೊಳ್ತೀವಿ" ಕಡ್ಡಿ ಮುರಿದಂತೆ ಖಡಾಖಂಡಿತವಾಗಿ ಹೇಳಿಬಿಟ್ಟಾಗ, ತಾನು ಈಗ ಏನು ಹೇಳಿದರೂ ಪ್ರಯೋಜನಕ್ಕೆ ಬಾರದು ಎಂದುಕೊಂಡು ವಿಷಯವನ್ನು ಅಲ್ಲಿಗೆ ಬಿಟ್ಟುಬಿಟ್ಟಳು ತನುಜಾ.
"ಹೋಗ್ಲಿ ಬಿಡಿ, ನಿಮಗೆ ಹೇಗೆ ಅನುಕೂಲವೋ ಹಾಗೆ ಮಾಡಿ.
ಪಾಪ, ನೀವು ತಾನೇ ಏನು ಮಾಡೋಕೆ ಸಾಧ್ಯ?"ಹಾಗೆಂದ ಕೂಡಲೇ ಮಾಲಿನಿ ಗೆಲುವಾಗಿಬಿಟ್ಟಳು.
"ನೀವೇನೇ ಹೇಳಿ ತನುಜಾ, ವಯಸ್ಸಾದ ಮೇಲೆ ಬದುಕಬಾರದು ಕಣ್ರಿ.
 ಹಾಗೆ ಇನ್ನೊಬ್ಬರ ಮೇಲೆ ಡಿಪೆಂಡ್ ಆಗ್ತೀವಿ ಅಂತ ಗೊತ್ತಾದ ಕೂಡಲೇ ನಾವೇ ಏನಾದ್ರೂ ಮಾಡಿಕೊಂಡು ಸ್ವರ್ಗ ಸೇರಿಬಿಡಬೇಕು.
ನಾನಂತೂ ನನ್ನ ಮಕ್ಕಳಿಗೆ ತೊಂದರೆ ಕೊಡಲ್ಲ.
ಹೇಗೂ ಪೆನ್ಶನ್ ಬರ್ತಾ ಇರುತ್ತೆ.
ಮಕ್ಕಳು-ಮೊಮ್ಮಕ್ಕಳು ಅನ್ನೊ ಯಾವ ವ್ಯಾಮೋಹನೂ ಇಟ್ಟುಕೊಳ್ಳದೆ ವೃದ್ದಾಶ್ರಮ ಸೇರಿಬಿಡ್ತೀನಿ.
ತಾಯಿ ಅನ್ನೋ ಕರುಣೆ ಇದ್ರೆ ಅಲ್ಲಿಗೆ ಬಂದು ನೋಡಿಕೊಂಡು ಹೋಗಲಿ.
ಸತ್ತಾಗ ಸಂಸ್ಕಾರ ಮಾಡಲಿ.
ಈ ರೀತಿ ಎಲ್ಲ ಅವರ ಮೇಲೆ ಡಿಪೆಂಡ್ ಆಗಲ್ಲಪ್ಪ."
"ನೀವು ಹೇಳೋದು ಸರಿನೇ" ಅಂದಳು ತನುಜಾ.
ನಾವೇ ನಮ್ಮ ಹಿರಿಯರಿಗೆ ಮಾಡದೆ ಹೋದರೆ ಯಾವ ಮುಖ ಹೊತ್ಕೊಂಡು ನಮ್ಮ ಮಕ್ಕಳು ನಮಗೆ ಮಾಡಿ ಅನ್ನೋಕೆ ಸಾಧ್ಯ, ಆತ್ಮಸಾಕ್ಷಿ ಅಂತ ಒಂದಿರುತ್ತಲ್ಲ.
ಅದು ಹಾಗೆ ನಿರೀಕ್ಷಿಸೋಕೆ ಎಲ್ಲಿ ಬಿಡುತ್ತೆ?
ಮನಸ್ಸಿನಲ್ಲಿಯೇ ಅಂದುಕೊಂಡಳು.
ತಿಂಡಿ-ಕಾಫಿ ತಂದಿಟ್ಟು ಬಲವಂತ ಮಾಡಿದರೂ ಯಾಕೋ ತಿನ್ನಲು ಮನಸ್ಸಾಗದೆ ಬರೀ ಕಾಫಿ ಮಾತ್ರ ತೆಗೆದುಕೊಂಡಳು.
ಒಳಗಿರುವ ಹಿರಿಯ ಜೀವವನ್ನು ಒಮ್ಮೆ ನೋಡಬೇಕೆಂದು ಮನಸ್ಸು ಬಯಸಿತು.
ಅದನ್ನು ವ್ಯಕ್ತಪಡಿಸಿದಳು.
"ಪರ್ವಾಗಿಲ್ಲ ತನುಜಾ.
ನಮ್ಮ ಅತ್ತೆ ಯಾರನ್ನೂ ಗುರುತಿಸುವುದಿಲ್ಲ.
ಅವರಿರೊ ಸ್ಥಿತೀಲಿ ನೀವು ನೋಡಿದ್ರೆ ಅಸಹ್ಯಸಿಕೊಳ್ತರಿ" ಎಂದು ಏನೇನೋ ಹೇಳ್ತಾ ಇದ್ರೂ ಅತ್ತೆ ಇದ್ದ ಕಡೆ ಹೋಗಲು ಎದ್ದು ನಿಂತಾಗ ವಿಧಿ ಇಲ್ಲದೆ ಮಾಲಿನಿ ಅತ್ತೆ ಇರುವ ರೂಮಿನತ್ತ ಕರೆದೊಯ್ದಳು.
ಹಾಸಿಗೆಗೆ ಅಂಟಿಕೊಂಡು ಮಲಗಿದ್ದ ಆಕೆಯ ನೋಟ ವಿಷಾದಭರಿತವಾಗಿತ್ತು.
ತನ್ನನ್ನು ನಾಳೆ-ನಾಡಿದ್ದರಲ್ಲಿ ಎಲ್ಲಿಯೋ ಅಪರಿಚಿತರ ಮಧ್ಯೆ ಬಿಟ್ಟು ಬರುವುದನ್ನು ತಿಳಿದುಕೊಂಡಂತೆ ಭಯದಿಂದ ಮುಖ ಬಿಳಿಚಿಕೊಂಡಿತ್ತು.
ಕೃಶವಾಗಿದ್ದ ಆ ಶರೀರದಲ್ಲಿ ಮೂಳೆಗಳಷ್ಟೇ ಕಾಣುತ್ತಿದ್ದವು.
ಅಸಹಾಯಕತೆಯ ನೋವು ಆಕೆಯಲ್ಲಿತ್ತು.
ಆಕೆಯ ಸಮೀಪ ಹೋಗಿ ಹಾಸಿಗೆಯ ಮೇಲೆ ಕುಳಿತುಕೊಂಡು, ಪ್ರೀತಿಯಿಂದ ಕೃಶವಾಗಿ ಒಣಗಿದಂತಿದ್ದ ಕೈಯನ್ನು ಹಿಡಿದು-"ಆಜ್ಜಿ ಹೇಗಿದ್ದೀರಾ?" ಕೇಳಿದಳು.
ಅಷ್ಟೊಂದು ಪ್ರೀತಿಯಿಂದ ಆಕೆಯನ್ನು ಯಾರೂ ಮಾತನಾಡಿಸಿರಲಿಲ್ಲವೇನೋ?
ಕಣ್ಣುಗಳು ಅರಳಿ, ಮೊಗದಲ್ಲಿ ನಗು ತುಂಬಿತು.
ಬಿಳಿಚಿ ಹೋಗಿದ್ದ ಮೊಗದಲ್ಲಿ ಜೀವಸಂಚಾರವಾಗಿ ತನುಜಾ ಹಿಡಿದಿದ್ದ ಕೈಗಳನ್ನು ಮೆಲ್ಲಗೆ ಅದುಮಿತು.
"ಅತ್ತೆ ಮಾತೇ ನಿಲ್ಲಿಸಿಬಿಟ್ಟಿದ್ದಾರೆ ತನುಜಾ.
ಎರಡು ವರ್ಷವಾಗಿದೆ ಮಾತಾಡಿ.
ಏನು ಕೇಳಿದರೂ ಉತ್ತರ ಕೊಡಲ್ಲ, ಹೀಗಾಗುತ್ತೆ ಅಂತ ಹೇಳಲ್ಲ.
ಯಾರು, ಎಷ್ಟೇ ಮಾತನಾಡಿಸಿದರೂ ಮಾತಾಡಲ್ಲ" ಮಾಲಿನಿ ಪ್ರವರ ಒಪ್ಪಿಸಿದಳು.
ಹೆತ್ತ ಮಕ್ಕಳೇ ಹೀಗೆ ಬದುಕಿರುವಾಗಲೇ ನಡೆದುಕೊಂಡರೆ, ಯಾವ ಜೀವಕ್ಕೆ ಆಘಾತವಾಗುವುದಿಲ್ಲ?
ಹೆತ್ತು, ಹೊತ್ತು, ಪ್ರೀತಿಯಿಂದ ಸಾಕಿ, ಬೆಳೆಸಿದ ಮಕ್ಕಳಿಗೆ ಈಗ ತಾನು ಬೇಡವಾಗಿದ್ದೇನೆ ಎಂಬ ಭಾವ ಕಾಡಿ, ಅಂಥ ಕೃತಘ್ನ ಮಕ್ಕಳೊಂದಿಗೆ ಮಾತೇ ಬೇಡವೆಂದು ನಿರ್ಧರಿಸಿಬಿಟ್ಟಿತ್ತೇನೋ ಪಾಪ.
ಮಕ್ಕಳು ಯಾವುದೇ ಸ್ಥಿತಿಯಲ್ಲಿದ್ದರೂ ತಾಯಿಗೆ ಭಾರವಾಗುವುದಿಲ್ಲ, ಕಷ್ಟವಾಗುವುದಿಲ್ಲ. 
ಆದರೆ ಮಕ್ಕಳಿಗೆ ತಾಯಿ ಹೊರೆಯಾಗಿಬಿಡುತ್ತಾಳೆ.
ನಿರ್ದಯರಾಗಿ ಅಟ್ಟಿಬಿಡುವ ಕಠಿಣತೆ ಬಂದುಬಿಡುತ್ತದೆ.
ಪ್ರಪಂಚ ಎಷ್ಟು ವಿಚಿತ್ರ?
ವಿಷಾದ ಮೂಡಿ ಮರೆಯಾಯಿತು.
ಮತ್ತೊಮ್ಮೆ ಆಜ್ಜಿಯ ಕೈ ನೇವರಿಸಿ, "ಆಜ್ಜಿ, ನಾನು ಇನ್ನೊಂದು ಸಲ ಬರ್ತಿನಿ.
ಅಷ್ಟು ಹೊತ್ತಿಗೆ ನೀವು ಆರೋಗ್ಯವಂತರಾಗಿ ನನ್ನ ಜತೆ ಮಾತನಾಡೋ ಹಾಗೆ ಆಗಿರಬೇಕು ಗೊತ್ತಾಯ್ತಾ. 
ಆಮೇಲೆ ನಮ್ಮ ಮನೆಗೆ ಒಂದು ಸಲ ಕರ್ಕೊಂಡು ಹೋಗೀನಿ, ಆಯ್ತಾ."ಭರವಸೆಯ ಬೆಳಕು ಮಿಂಚಿ ಮಾಯವಾಯಿತು.
ನಸುನಗೆ ಮೊಗದ ಮೇಲೆ ಹರಡಿತು.
ತೃಪ್ತಿಯಾಯಿತು ತನುಜಾಳಿಗೆ, ತಾನು ಇಲ್ಲಿಗೆ ಬಂದದ್ದಕ್ಕೂ ಸಾರ್ಥಕವಾಯಿತೆನಿಸಿ ಸಂತೋಷದಿಂದಲೇ ಮನೆಗೆ ಹೊರಟಳು.
ಬಾಗಿಲವರೆಗೂ ಬೀಳ್ಕೊಟ್ಟಳು.
"ಇನ್ನೊಂದು ಸಲ ಬನ್ನಿ ತನುಜಾ, ನಿಮ್ಮನ್ನ ಸರಿಯಾಗಿ ಉಪಚರಿಸೋಕೂ ಆಗಲಿಲ್ಲ.
ನಂಗೆ ಎಷ್ಟೊಂದು ಬೇಸರ ಆಗ್ತಾ ಇದೆ ಗೊತ್ತಾ?" ಬೇಸರದ ಛಾಯೆ ಸ್ಪಷ್ಟವಾಗಿತ್ತು.
ರಾತ್ರಿ ರಿತು ಬಂದೊಡನೆ ತನುಜಾ ಮಾಲಿನಿಯ ಅತ್ತೆಯ ಬಗ್ಗೆ ಎಲ್ಲವನ್ನೂ ವಿವರಿಸಿದಳು.
"ರಿತು, ನಿಮ್ಮ ಆಶ್ರಮದಲ್ಲಿ ಅಂಥವರಿಗೆ ಅವಕಾಶ ಇದೆಯಾ ?"
"ಇದೆ ಅಮ್ಮಾ ಯಾರನ್ನೂ ಅಲ್ಲಿ ನಿರಾಕರಿಸೋ ಹಾಗಿಲ್ಲ.
ಇಂಥವರಿಗಾಗಿಯೇ ಸ್ಪೆಶಲ್ ರೂಮ್‌ಗಳಿವೆ, ಅಲ್ಲಿ ಒಬ್ಬಿಬ್ಬರನ್ನೂ ನೋಡಿಕೊಳ್ಳೋಕೆ, ಅವರನ್ನ ಸ್ನಾನ ಮಾಡಿಸಿ, ಕ್ಲೀನ್ ಮಾಡಿ, ಊಟ-ತಿಂಡಿ ತಿನ್ನಿಸೋ ವ್ಯವಸ್ಥೆ ಇದೆ.
ಅವರನ್ನ ನೋಡ್ಕೊಳ್ಳೋ ನರ್ಸ್, ಆಯಾ ಇರುತ್ತಾರೆ.
ಅವರಿಗೆ ಜಾಸ್ತಿ ಸಂಬಳ ಕೊಡ್ತಾರೆ.
ಪ್ರೀತಿಯಿಂದ ನೋಡಿಕೊಳ್ಳುವಂಥವರನ್ನೇ ಅಲ್ಲಿ ಇಟ್ಟಿದ್ದಾರೆ.
ಹಣ ಜಾಸ್ತಿ ಕಟ್ಟಬೇಕಾಗುತ್ತದೆ ಅಷ್ಟೇ.
ನಮ್ಮ ಆಶ್ರಮದಲ್ಲೂ ಅಂಥವರು ಇದ್ದಾರೆ.
ಮಲಗಿದ ಕಡೆನೇ ಎಲ್ಲಾ.
ಪ್ರತಿಯೊಂದಕ್ಕೂ ಇನ್ನೊಬ್ಬರ ಆಶ್ರಯ ಬೇಕೇ ಬೇಕು.
ಬೇಕಾದ್ರೆ ಮಾಲಿನಿ ಆಂಟಿ ಅತ್ತೆನೂ ಅಲ್ಲಿಗೆ ಸೇರಿಸಬಹುದು" ವಿವರಿಸಿದಳು.
"ದುಡ್ಡು ಕೊಡೋ ಚೈತನ್ಯ ಇರುವಂಥವರಾದ್ರೆ ಪರ್ವಾಗಿಲ್ಲ ನಿರ್ಗತಿಕರಾದ್ರೆ ಏನು ಮಾಡ್ತೀರಿ ರಿತು?
ಕೈ-ಕಾಲು ಗಟ್ಟಿಯಾಗಿದ್ದೇನೋ ಏನಾದ್ರೂ ಕೆಲ್ಸ ಮಾಡ್ಕೊಂಡಿರುತ್ತಾರೆ.
ಪಾಪ ಇಂಥವರಾಗಿ ಬಿಟ್ಟರೆ ಏನು ಮಾಡ್ತೀರಿ?" ಸಾಕಷ್ಟು ಸಂಶಯ ವ್ಯಕ್ತಪಡಿಸಿದಳು.
"ವೆಂಕಟೇಶ್ ಸರ್‌ರವರ ವಿಶಾಲ ಮನೋಭಾವನೆಯಿಂದ ನಿರ್ಗತಿಕರಾದವರಿಗೂ ವ್ಯವಸ್ಥೆ ಕಲ್ಪಿಸಿದ್ದಾರೆ ಅಮ್ಮ.
ಸಾಯೋತನಕ ಉಚಿತವಾಗಿಯೇ ನೋಡಿಕೊಂಡು, ಸತ್ತ ಮೇಲೆ ಅಂತ್ಯ ಸಂಸ್ಕಾರವನ್ನು ತಮ್ಮದೇ ಖರ್ಚಿನಿಂದ ಮಾಡುತ್ತಾರೆ ಅಮ್ಮ.
ಇಂಥದ್ದನ್ನೆಲ್ಲ ಸಂಭಾಳಿಕೆ ಪ್ರತಿ ತಿಂಗಳು ವೆಂಕಟೇಶ್ ಸರ್ ಜೋಳಿಗೆ ಹಿಡ್ಕೊಂಡು ಹೊರಟುಬಿಡುತ್ತಾರೆ.
ಎಷ್ಟೋ ಪುಣ್ಯವಂತರು ದಾನವಾಗಿ ಹಣ, ದವಸಧಾನ್ಯ ಎಲ್ಲಾ ಕೊಡ್ತಾರೆ.
ವೆಂಕಟೇಶ್ ಸರ್ ಅಂತೂ ಸ್ವಲ್ಪನೂ ಸಂಕೋಚಪಟ್ಟುಕೊಳ್ಳದೆ, ಭಿಕ್ಷುಕರಂತೆ ಅಂತ ಅಂದುಕೊಳ್ಳದೆ ಜೋಳಿಗೆ ಒಡ್ಡುತ್ತಾರೆ.
ಈ ವಿಷಯ ನೆನಪಾಗಿದ್ದು ಒಳ್ಳೆಯದಾಯ್ತು.
ನಾವೂ ಒಬ್ಬ ಇಂಥ ಅನಾಥ ವೃದೆಗೋ ವೃದ್ಧನಿಗೂ ಆಗುವಷ್ಟು ಖರ್ಚನ್ನ ಕೊಟ್ಟುಬಿಡೋಣ.
ಬೇಕಾದರೆ ಒಂದೇ ಸಲ ಒಂದಿಷ್ಟು ದುಡ್ಡು ಕೊಟ್ಟುಬಿಟ್ಟರೆ ಅದರ ಬಡ್ಡಿಯಲ್ಲಿಯೇ ನಿರ್ವಹಿಸುತ್ತಾರೆ.
ಹೀಗೆ ಎಷ್ಟೋ ಜನ ಕೊಟ್ಟಿದ್ದಾರೆ ಅಮ್ಮ.
ಫಾರಿನ್ನಿಂದಲೂ ಹಣ ಕಳುಹಿಸುವವರಿದ್ದಾರೆ."
"ಒಳ್ಳೆಯ ಕೆಲಸ ಅಂದ್ರೆ ಯಾರಾದ್ರೂ ದಾನ ಮಾಡ್ತಾರೆ ಬಿಡು.
ಮನುವಿಗೂ ಹೇಳೋಣ.
ಅವರೇನೂ ಬೇಡ ಅನ್ನೋಲ್ಲ" ತನುಜಾ ಭರವಸೆ ನೀಡಿದಳು.
ಮನು ಮನೆಗೆ ಬಂದೊಡನೆ ರಿತು ತನ್ನ ಬೇಡಿಕೆಯನ್ನು ತಿಳಿಸಿದಳು.
ಮಗಳ ಮಾತಿಗೆ ಯಾವತ್ತೂ ಇಲ್ಲವೆನ್ನದ ಮನು ಅವಳ ಕೋರಿಕೆಯನ್ನು ನಿರಾಕರಿಸದಾದ.
"ತಗೋ ರಿತು ಹಣನಾ, ಈ ವಾರ ನಿನ್ನ ಬರ್ತ್‌ಡೇ ಅಲ್ವಾ?
ಏನಾದ್ರೂ ಗಿಫ್ಟ್ ತೆಗೆದುಕೊಡೋಣ ಅಂತ ಹಣ ಡ್ರಾ ಮಾಡ್ದೆ, ನಿಂಗೆ ಗಿಫ್ಟ್‌ಗೆ ಬೇಕಾದ್ರೆ ನಾಳೆ ಹಣ ಡ್ರಾ ಮಾಡ್ತೀನಿ" ಎಂದವನೇ ಬ್ಯಾಗಿನಿಂದ ಹಣದ ಕಟ್ಟು ತೆಗೆದು ಕೊಟ್ಟೇಬಿಟ್ಟ.
"ಥ್ಯಾಂಕ್ಯೂ ಅಪ್ಪ ,ಅಪ್ಪ ಅಂದ್ರೆ ಹೀಗಿರಬೇಕು.
ನಂಗೇನು ಈ ಸಾರಿ ಗಿಫ್ಟ್ ಬೇಡ.
ಆದ್ರೆ ಒಂದು ರಿಕ್ವೆಸ್ಟ್" ನಿಲ್ಲಿಸಿದಳು.
"ಹೇಳಮ್ಮ ಅದೇನು ಹೇಳು.
ನೀನು ಏನು ಕೇಳಿದ್ರೂ ಮಾಡೋಕೆ ಸಿದ್ದವಾಗಿದೀನಿ.
ಆಕಾಶನಾ ತಲೆ ಮೇಲೆ ಹೊತ್ಕೊಂಡು ನಿಂತ್ಕೋಬೇಕಾ?
ನಕ್ಷತ್ರನ್ನ ಕಿತ್ಕೊಂಡು ತಂದುಕೊಡಬೇಕಾ?
ಹೇಳಮ್ಮ, ಒಂದೇ ಸಲಕ್ಕೆ ಮಾಡಿಬಿಡ್ತೀನಿ" ವೀರಾವೇಶದಿಂದ ಹೇಳಿದಾಗ-ತನುಜಾ ಅಣಕಿಸುತ್ತಾ, "ಸಾಕು, ಅಂಥ ಸಾಹಸವನ್ನು ಈ ಕುಂಟು ಕಾಲಿನಿಂದ ಮಾಡಬೇಡಿ.
ಈಗಷ್ಟೇ ನಡೆಯೋಕೆ ಶುರು ಮಾಡಿದೀರಾ.
ಜಾಗಿಂಗ್ ಹೋಗೋಕೆ ಈಗ ಒಂದು ಕಾಲು ಮುರ್ಕೊಂಡಿದ್ರಿ.
ಈಗ ನಕ್ಷತ್ರ ತರೋಕೆ ಹೋಗಿ ಎರಡೂ ಕಾಲನ್ನ ಮುರ್ಕೊಂಡ್ರೆ ನಿಮ್ಮನ್ನ ನೋಡಿಕೊಳ್ಳೋಕೆ ಧರಣಿ ಮತ್ತೆ ಬರಬೇಕಾಗುತ್ತೆ."
"ನೋಡಮ್ಮಾ, ರಿತು ಹೀಗೆ ಆಡಿಕೊಳ್ಳುತ್ತಾಳೆ.
ನಾನು ಜೇಮ್ಸ್ ಬಾಂಡ್ನಂತೆ ಅಂತ ನೀನು ಮಾತ್ರ ಹೇಳಬೇಕು.
ನನ್ನ ಹೆಂಡ್ತಿ ಹಾಗಂತ ಯಾವತ್ತೂ ಒಪ್ಪಿಕೊಳ್ಳುವುದಿಲ್ಲವಲ್ಲ.
ಎಂಥ ಹೆಂಡ್ತಿನಾ ನಂಗೆ ಕರುಣಿಸಿಬಿಟ್ಟ ಆ ದೇವ್ರು" ಅಳುವಂತೆ ನಟಿಸಿದ.
"ಸಾಕು ಸಾಕು ನಿಮ್ಮ ಕೋಳಿ ಜಗಳ.
ಮೊದ್ಲು ನಾ ಹೇಳೋದು ಕೇಳಿ, ಈ ಬಾರಿ ನಾನು ನನ್ನ ಬರ್ತ್‌ಡೇನಾ ನಮ್ಮ ಆಶ್ರಮದಲ್ಲಿಯೇ ಆಚರಿಸಿಕೊಳ್ಳುತ್ತೇನೆ.
ನೀವಿಬ್ರೂ ಆವತ್ತು ರಜೆ ಹಾಕಿ ಇಡೀ ದಿನ ಅಲ್ಲಿ ನನ್ನ ಜತೆ ಇರಬೇಕು. "
"ಓ.ಕೆ.ಮೈ ಬೇಬಿ, ನಂಗಂತೂ ಒಪ್ಗೆ" ಮನು ಹೇಳಿದೊಡನೆ, "ಇನ್ನು ನಾನು ಬೇಡ, ಆಗೋಲ್ಲ ಅಂದ್ರೆ ಆಗುತ್ತಾ?
ನಾನೂ ರಜೆ ಹಾಕ್ತಿನಿ ಸರೀನಾ?"
"ನಂಗೊತ್ತು, ನೀವು ಬೇಡ ಅನ್ನಲ್ಲ.
ಅಜ್ಜಿನೂ ಅಲ್ಲಿಗೆ ಬರ್ಲಿ.
ಎಲ್ಲರೂ ಸೇರಿ ಅಲ್ಲಿಯೇ ಸೆಲೆಬ್ರೇಶನ್ ಮಾಡೋಣ.
ಅವತ್ತಿನ ಖರ್ಚೆಲ್ಲ ನಮ್ದೇ, ಒಂದು ಸಿಹಿ ಮಾಡಿಸಿ, ವಿಶೇಷ ಅಡುಗೆ ಮಾಡಿಸೋಣ.
ಅವತ್ತಿನ ಖರ್ಚೆಲ್ಲ ವಹಿಸ್ಕೊಂಡರೆ ಅದೇ ನೀವು ನನಗೆ ಕೊಡೋ ಗಿಫ್ಟ್".
"ಅಂದ್ರೆ ಎಷ್ಟು ಕೆ.ಜಿ.ಕೇಕ್ ಮಾಡಿಸಬೇಕು ರಿತು" ಮನು ಕೇಳಿದ.
"ಕೇಕ್ ಏನೂ ಬೇಡಪ್ಪಾ.
ನಾನೇನು ಚಿಕ್ಕ ಮಗೂನೇ ಕೇಕ್ ಕಟ್ ಮಾಡೋಕೆ, ಅದಲ್ಲ ಬೇಡ."
"ನೀನು ಹೇಗೆ ಹೇಳ್ತಿಯೋ ಕೇಕ್ ಕಟ್ ಮಾಡಿದ್ರೆ ಚೆನ್ನಾಗಿರುತ್ತಿತ್ತು.
ಆಲ್ಲಿರೋರಿಗೂ ಒಂದು ಎಂಟರ್ಟೆನ್ಮೆಂಟ್ ಸಿಗ್ತಾ ಇತ್ತು.
ನೀನು ಕೇಕ್ ಕಟ್ ಮಾಡಿ ಎಲ್ಲರಿಗೂ ಹಾಗೆ, ತಿನಿಸಿದ್ರೆ ಎಷ್ಟು ಸಂತೋಷಪಡ್ತಾರೆ ಗೊತ್ತಾ?"
"ಸರಿ ಸರಿ, ಆಪ್ಪ ಈಗೇನು ನಾನು ಕೇಕ್ ಕಟ್ ಮಾಡಬೇಕು ತಾನೇ.
ಮಾಡ್ತೀನಿ ಬಿಡಿ" ಒಪ್ಪಿಗೆ ಕೊಟ್ಟಳು.
ಅಂದು ಆಶ್ರಮದಲ್ಲಿ ಸಡಗರವೋ ಸಡಗರ.
ತಮ್ಮ ಅಚ್ಚುಮೆಚ್ಚಿನ ರಿತುವಿನ ಹುಟ್ಟಿದ ದಿನ, ಅದರ ಸಂಭ್ರಮವನ್ನು ತಮ್ಮೊಂದಿಗೆ ಹಂಚಿಕೊಳ್ಳಲಿದ್ದಾಳೆಂದು ಪ್ರತಿಯೊಬ್ಬರೂ ಸಂಭ್ರಮಿಸುತ್ತಿದ್ದರು.
ವಯಸ್ಸಾಗಿದ್ದರೂ ಚಿಕ್ಕ ಹುಡುಗರಂತೆ, ಆಗ ತಾನೇ ಯೌವನ ಮರಳಿ ಬಂದಂತೆ ಆಶ್ರಮದ ತುಂಬಾ ಓಡಾಡುತ್ತಿದ್ದರು.
ಮಕ್ಕಳ, ಮೊಮ್ಮಕ್ಕಳ ಹುಟ್ಟುಹಬ್ಬಗಳಲ್ಲಿ ಪಾಲ್ಗೊಂಡು ಅನುಭವಸ್ಥರಾಗಿದ್ದ ಪಾಂಡಪ್ಪನವರು ಕಲರ್ ಕಲರ್ ಪೇಪರ್‍ಸ್ ಕಟ್ ಮಾಡಿ, ಇಡೀ ಹಾಲ್‍ನ ತುಂಬ ಕಟ್ಟಿಸುತ್ತಿದ್ದರು.
ರಿತು ಎಲ್ಲಿ ನಿಂತು ಕೇಕ್ ಕಟ್ ಮಾಡಬೇಕು?
ಟೇಬಲ್ ಎಲ್ಲಿ ಇರಿಸಬೇಕು ಎಂಬುದನ್ನೆಲ್ಲ ನಿರ್ದೆಶಿಸುತ್ತಿದ್ದರು.
ಇಂಥ ಸಂಭ್ರಮಗಳಲ್ಲಿ ಪಾಲ್ಗೊಂಡು ಹಲವು ವರ್ಷಗಳೇ ಕಳೆದು ಹೋಗಿವೆ ಪಾಂಡವನವರಿಗೆ.
ವಿಧಿ ಆಟ ಆಡಿರದಿದ್ದರೆ ಪಾಂಡಪ್ಪನವರು ನೆಚ್ಚಿನ ಸೊಸೆಯೊಂದಿಗೆ, ಅಕ್ಕರೆಯ ಮೊಮ್ಮಕ್ಕಳೊಡನೆ ಇರಬೇಕಿತ್ತು.
ಸೊಸೆಯೂ ಸದ್ಗುಣ ಸಂಪನ್ನೆ, ಗಂಡನ ಕೆಟ್ಟ ಗುಣಗಳನ್ನೆಲ್ಲ ಸಹಿಸಿಕೊಂಡು, ಮಾವನನ್ನು ಪ್ರೀತಿಯಿಂದ ಕಾಣುತ್ತ, ಮಕ್ಕಳಲ್ಲಿಯೇ ಸುಖವನ್ನು ಕಾಣುತ್ತಿದ್ದಳು.
ದುಡಿದದ್ದೆಲ್ಲವನ್ನೂ ಕುಡಿತ, ಇಸ್ಪೀಟ್ ಗಾಗಿ ಹಾಳು ಮಾಡುತ್ತಿದ್ದ ಗಂಡನೊಡನೆ ಏಗುತ್ತ, ಮಕ್ಕಳ ಉನ್ನತಿಗಾಗಿ ಬಹುವಾಗಿ ಶ್ರಮಿಸುತ್ತಿದ್ದಳು.
ಅವಳನ್ನೇ ತಾಳ್ಮೆಯಿಂದಿದ್ದರೂ ಕುಡಿದು ಬಂದು, ಹೊಡೆದು-ಬಡಿದು ಹಿಂಸಿಸುತ್ತಿದ್ದ ಗಂಡನ ಕಾಟ ತಡೆಯಲಾರದೆ, ನೆಮ್ಮದಿಯಿಂದ ಬಾಳಲು ಈ ಗಂಡ ಬಿಡಲಾರ ಎಂದುಕೊಂಡು ಮಕ್ಕಳಿಬ್ಬರನ್ನು ಬಾವಿಗೆ ತಳ್ಳಿ ತಾನೂ ಬಾವಿಗೆ ಹಾರಿ ಆತ್ಮಹತ್ಯೆ ಮಾಡಿಕೊಂಡಿದ್ದಳು.
ಶಿಸ್ತಿನ ಸಿಪಾಯಿ ಆಗಿದ್ದಂಥ ತನಗೆ ಇಂಥ ಮಗ ಹುಟ್ಟುವುದೇ?
ಮದುವೆ ಮಾಡಿದ್ದರು.
ಕೇಂದ್ರ ಸರಕಾರದಲ್ಲಿ ಒಳ್ಳೆಯ ಕೆಲಸದಲ್ಲಿದ್ದ ಪಾಂಡಪ್ಪನವರು ಮಗಳು, ಮಗನನ್ನು ಪ್ರೀತಿಯಿಂದಲೇ ಬೆಳೆಸಿದ್ದರು.
ಮಗಳನ್ನು ವಿದೇಶದಲ್ಲಿದ್ದ ಗಂಡಿಗೆ ಮದುವೆ ಮಾಡಿದ್ದರು.
ಮಗ ಓದುತ್ತಿರುವಾಗಲೇ ದುರ್‍ವ್ಯಸನಗಳ ದಾಸನಾಗಿದ್ದ.
ಈ ವ್ಯಸನಗಳಿಂದಲೇ ಮನೆಯನ್ನು ನರಕ ಮಾಡಿ, ಹೆಂಡತಿ, ಮಕ್ಕಳನ್ನು ತಿಂದು ಹಾಕಿದ್ದ.
ಮುದ್ದು ಕಂದಮ್ಮಗಳು, ಪ್ರೀತಿಯ ಸೊಸ ಕಣ್ಮುಂದೆಯೇ ಹೆಣವಾದಾಗ ಆ ಮನೆಯಲ್ಲಿ ಇರದಾದರು.
ಮಗನಿಗೆ ಹೇಳದೆ ಇಲ್ಲಿ ಬಂದು ಸೇರಿಕೊಂಡು ತನ್ನಂಥವರ ಜತೆಯಲ್ಲಿ ಬೆರೆಯುತ್ತ ತಮ್ಮ ನೋವನ್ನು ಮರೆಯಲು ಸಾಹಸಪಡುತ್ತಿದ್ದರು.
ಇವತ್ತು ರಿತುವಿನ ಹುಟ್ಟಿದ ಹಬ್ಬ ಎಂದು ತಿಳಿದೊಡನೆ ಅವರಿಗೆ ಹೊಸ ಹುರುಪು ಬಂದಂತಾಗಿತ್ತು.
ಎಲ್ಲರೊಂದಿಗೆ ಸೇರಿ, ಮುಂದಾಳತ್ವ ವಹಿಸಿಕೊಂಡು ಅದೊಂದು ಮನೆಯ ಸಮಾರಂಭವೆಂಬಂತೆ ನಡೆಸಲು ಸಿದ್ದತೆ ನಡೆಸಿದ್ದರು.
ಹೊಸ ಸೀರೆ ಧರಿಸಿ, ಹಿತ-ಮಿತ ಅಲಂಕಾರದೊಂದಿಗೆ ರಿತು ಬಂದಿಳಿದಾಗ ಎಲ್ಲರೂ ಕಣ್ಣರಳಿಸಿ ನೋಡಿದರು.
ತಿಳಿಗುಲಾಬಿ ಸೀರೆಯಲ್ಲಿ ರಿತು ಪುಟ್ಟ ದೇವತೆಯಂತೆ ಕಂಗೊಳಿಸುತ್ತಿದ್ದಳು.
ಅವಳ ಸೌಂದರ್ಯವತಿಯೋ ಅಥವಾ ಅವಳನ್ನು ಅತಿಯಾಗಿ ಮೆಚ್ಚಿ ಅಭಿಮಾನಿಸುತ್ತಿದ್ದ ಕಂಗಳಿಗೇ ಸೌಂದರ್ಯ ಕಾಣುತ್ತಿತ್ತೋ?
ಅಂತೂ ಸುರಸುಂದರಿಯಂತೆ ಕಾಣುತ್ತಿದ್ದಾಳೆ.
ಅಜ್ಜಿಯನ್ನು ಕೈಹಿಡಿದುಕೊಂಡು ನಿಧಾನವಾಗಿ ಕರೆತಂದಳು.
ಇಲ್ಲಾಗಿದ್ದ ಬದಲಾವಣೆಗೆ ಬೆರಗಿನಿಂದ ಸ್ಪಂದಿಸಿದ ರಿತು ತಾನು ಆಶ್ರಮಕ್ಕೆ ಬಂದಿದ್ದೆನೋ ಅಥವಾ ಯಾವುದಾದರೂ ಮದುವೆ ಛತ್ರಕ್ಕೆ ಬಂದುಬಿಟ್ಟೆನೇ ಎಂದು ಗಲಿಬಿಲಿಗೊಂಡಳು.
ಹಾಗಿತ್ತು ಅಲ್ಲಿನ ಅಲಂಕಾರ.
ವಾಸು ಕೂಡ ಓಡಾಡುತ್ತಿದ್ದಾನೆ.
ಅಚ್ಚರಿಯಾಯಿತು ಅವಳಿಗೆ.
ವೆಂಕಟೇಶ್ ಕೂಡ ಸಿದ್ದವಾಗಿ ಬಂದಿರುವುದನ್ನು ನೋಡಿ ಮುಜುಗರಪಟ್ಟಳು.
ಏನಾಗಿದೆ ಇಲ್ಲಿ?
ತನ್ನ ಹುಟ್ಟುಹಬ್ಬವನ್ನು ಇಲ್ಲಿರುವ ಎಲ್ಲರೊಂದಿಗೆ ಆಚರಿಸಿಕೊಂಡು ಖುಶಿಪಡಬೇಕೆಂದುಕೊಂಡರೆ, ಇವರೆಲ್ಲರೂ ಸೇರಿ ಇಷ್ಟೊಂದು ವಿಜೃಂಭಣೆಯಿಂದ ಏರ್ಪಾಡು ಮಾಡಿಕೊಂಡಿದ್ದಾರಲ್ಲ, ಇದರ ಕಲ್ಪನೆ ಕೂಡ ತನಗೆ ಬರಲೇ ಇಲ್ಲ.
ಎಲ್ಲರ ಮುಂದೆ ಕೇಕ್ ಕಟ್ ಮಾಡಿಸಿ ಸಿಹಿ ಊಟ ಹಾಕಿಸಿದರೆ ಮುಗಿಯಿತು ತನ್ನ ಬರ್ತ್‌ಡೇ ಎಂದುಕೊಂಡರೆ ಏನಿದೆಲ್ಲ?
"ಬರಬೇಕು ಬರಬೇಕು ಬರ್ತ್‌ಡೇ ಬೇಬಿ, ಇವತ್ತೇ ಫಸ್ಟ್ ಈ ರೀತಿ ಇಲ್ಲಿ ಆಚರಿಸುತ್ತ ಇರುವುದು.
ನಿನ್ನ ಬರ್ತ್‌ಡೇ ಮಾಡೋಕೆ ನೋಡು ಇವರೆಲ್ಲ ಎಷ್ಟೊಂದು ಉತ್ಸಾಹಿತರಾಗಿದ್ದಾರೆ.
ಬಾ, ಬೇಗ ಕೇಕ್ ಕಟ್ ಮಾಡು ಬಾ" ವೆಂಕಟೇಶ್ ಮುಂದೆ ಬಂದು ಕರೆದರು.
"ಸಾರ್ ಏನಿದೆಲ್ಲ?
ಏನೇನೋ ಆರೇಂಜ್‌ಮೆಂಟ್ಸ್ ಮಾಡಿಬಿಟ್ಟಿದ್ದಾರೆ.
ನಾನು ನಿನ್ನೆ ಹೇಳಲೇಬಾರದಿತ್ತು.
ಪಾಪ, ಇದೆಲ್ಲ ಅರೇಂಜ್ ಮಾಡೋಕೆ ಎಷ್ಟು ಕಷ್ಟಪಟ್ಟಿದ್ದಾರೆ?
ನನ್ನಿಂದ ಎಷ್ಟೆಲ್ಲ ಕಷ್ಟವಾಯ್ತು."
"ಆಯೋ, ಅಷ್ಟೆಲ್ಲ ಯಾಕಮ್ಮಾ ನೋಂದ್ಕೋತಿದ್ದೀಯಾ?
ಇವತ್ತು ನಿನ್ನ ಹುಟ್ಟಿದ ಹಬ್ಬ, ಸಂತೋಷವಾಗಿ ಇರಬೇಕು ಇವತ್ತು.
ನಿನ್ನ ಕಂಡ್ರೆ ಎಷ್ಟೊಂದು ಪ್ರೀತಿ ನೋಡು.
ಆವರ ಮುಖದ ಮೇಲೆ ಕುಣಿಯುತ್ತಿರುವ ಸಂತೋಷ, ನೋಡು ರಿತು.
ತಮ್ಮ ಮಗಳದ್ದೋ ಮೊಮ್ಮಗಳದ್ದೋ ಹುಟ್ಟಿದ ಹಬ್ಬ ಆಚರಿಸ್ತಾ ಇದ್ದೀವಿ ಅನ್ನೋ ಭಾವ ಕಾಣ್ತಾ ಇದೆ.
ಇಷ್ಟೊಂದು ಸಂತೋಷ, ಆನಂದ ಈ ಆಶ್ರಮದಲ್ಲಿ ಇದೇ ಮೊದಲ ಬಾರಿ ನಾನು ನೋಡ್ತಾ ಇರುವುದು.
ತಾವು ಅನಾಥರು, ತಮ್ಮವರು ಇದ್ದೂ ಇಲ್ಲದಂತೆ ಅನ್ನೋ ಭಾವವೇ ಕಾಡ್ತಾ ಇದ್ದ ಮನಸ್ಸುಗಳ ಮೇಲೆ ನೀನು ಅದೇನು ಪ್ರಭಾವ ಬೀರಿದ್ದೀಯಾ ರಿತು?
ನೀನು ಬಂದು ಕೆಲವೇ ದಿನಗಳಾದ್ರೂ ಎಲ್ಲರ ಮನಸ್ಸನ್ನು ಗೆದ್ದು ಬಿಟ್ಟಿದ್ದಿಯಾ" ಹೃದಯದುಂಬಿ ವೆಂಕಟೇಶ್ ನುಡಿದಾಗ ರಿತುವಿನ ಹೃದಯ ಒಂದು ಹೂವಾದರೆ ತನುಜಾ-ಮನು ಹೆಮ್ಮೆಯಿಂದ ಮಗಳನ್ನೇ ದಿಟ್ಟಿಸಿದರು.
ತನ್ನ ಸುತ್ತ ಸುತ್ತುವರಿದ ತನ್ನವರೊಂದಿಗೆ, ಈಗ ತನ್ನವರು ಎನಿಸಿಕೊಂಡಿರುವ ಅಷ್ಟೊಂದು ಅಜ್ಜ-ಅಜ್ಜಿಯರ ನಡುವೆ ನಿಂತು ಕೇಕ್ ಕಟ್ ಮಾಡಿ ತಾನೇ ಸ್ವತಃ ತನ್ನ ಕೈಯಿಂದಲೇ ಎಲ್ಲರಿಗೂ ತಿನ್ನಿಸಿ, ಅಲ್ಲಿರುವ ಎಲ್ಲಾ ಹಿರಿಯ ಜೀವಗಳ ಶುಭ ಹಾರೈಕೆಯನ್ನು ಪಡೆದಳು.
ರಿತು ಕೇಕ್ ತಿನ್ನಿಸುವಾಗ ಕೆಲವರ ಕಣ್ಣಲ್ಲಿ ಹರ್ಷದ ಕಣ್ಣೀರು ಕಾಣಿಸಿದರೆ, ಮತ್ತೆ ಕೆಲವರು ತಮ್ಮ ಕರುಳ ಕುಡಿಗಳನ್ನು ನೆನೆಸಿಕೊಂಡು ಕಣ್ಣೀರು ತರಿಸಿಕೊಂಡರು.
ಆದರೆ, ಎಲ್ಲರಹಾರೈಕೆಯೂ ಒಂದೇ ಆಗಿತ್ತು – "ರಿತು ಮೇಡಮ್ ನೂರಾರು ವರ್ಷ ಆನಂದದಿಂದ ಬಾಳಲಿ" ಎಂಬುದು.
ವೆಂಕಟೇಶ್ ಇಂಥ ಸನ್ನಿವೇಶದಿಂದ ಪ್ರೇರಿತರಾಗಿ ತಮ್ಮ ಕೈಯಲ್ಲಿದ್ದ ಉಂಗುರವನ್ನು ತೆಗೆದು ರಿತುವಿನ ಕೈಗೆ ತೊಡಿಸಿ, "ಗಾಡ್ ಬ್ಲೆಸ್ ಯೂ ಬೇಬಿ, ಮೆನಿ ಮೆನಿ ಹ್ಯಾಪಿ ರಿರ್ಟನ್ಸ್ ಆಫ್ ದ ಡೇ" ಎಂದು ಹಾರೈಸಿದರು.
ಆ ಉಂಗುರ ರಿತುವಿನ ಕೈಯಲ್ಲಿ ಮುದ್ದಾಗಿ ಕುಳಿತು, ಅದು ಅವಳಿಗಾಗಿಯೇ ಮಾಡಿಸಿದ್ದೇನೋ ಅನ್ನುವಂತಿತ್ತು.
ಆ ಉಂಗುರ ಪ್ರಿಯ ಪತ್ನಿಯ ನೆನಪಿನ ಕುರುಹಾಗಿ ಸದಾ ವೆಂಕಟೇಶರ ಕಿರುಬೆರಳನ್ನು ಅಲಂಕರಿಸಿತ್ತು.
ತಮ್ಮ ಇಪ್ಪತೈದನೆಯ ವಿವಾಹ ವಾರ್ಷಿಕೋತ್ಸವದ ಸವಿನೆನಪಿಗಾಗಿ ತಾವೇ ಆರಿಸಿ, ಮೆಚ್ಚಿ ಈ ವಜ್ರದ ಉಂಗುರವನ್ನು ಖರೀದಿಸಿ, ಪ್ರೀತಿಯಿಂದ ವಸುವಿನ ಬೆರಳಿಗೆ ತೊಡಿಸಿದ್ದರು.
ಅದು ಅವಳು ಸಾಯುವ ತನಕ ಕೈಯಲ್ಲಿಯೇಇತ್ತು.
ವಸು ಸತ್ತ ಮೇಲೆ ಆಕೆಯ ಮೈಮೇಲಿದ್ದ ಎಲ್ಲಾ ಆಭರಣಗಳನ್ನು ಸೊಸೆಗೆ ಕೊಟ್ಟುಬಿಟ್ಟಿದ್ದರೂ ಆ ಉಂಗುರವನ್ನು ಮಾತ್ರ ಕೊಡಲು ಮನಸ್ಸೊಪ್ಪದೆ, ಆಕೆಯ ನೆನಪಿಗಾಗಿ ಕಿರುಬೆರಳಿಗೆ ತೊಟ್ಟುಕೊಂಡಿದ್ದರು.
ಆ ಉಂಗುರ ಕೈಯಲ್ಲಿ ಇರುವಾಗೆಲ್ಲ ವಸುವೇ ತನ್ನೊಂದಿಗಿರುವಂತೆ ಭ್ರಮಿಸಿ, ಸುಖಿಸುತ್ತಿದ್ದರು.
ಅಂಥ ಅಟ್ಯಾಚ್‌ಮೆಂಟ್, ಸೆಂಟಿಮೆಂಟ್ಸ್ ಇದ್ದ ಉಂಗುರವನ್ನು ಅದು ಹೇಗೆ ತಮಗರಿವಿಲ್ಲದಂತೆ ಬಿಚ್ಚಿ ರಿತುವಿನ ಕೈಗಿಟ್ಟರೋ ಏನೋ?
ಪ್ರಾಯಃ ವಸುವನ್ನು ರಿತುವಿನಲ್ಲಿ ಕಾಣುತ್ತಿದ್ದದ್ದೇ ಈ ಕ್ರಿಯೆಗೆ ಕಾರಣವಾಗಿರಬಹುದು.
ಒಟ್ಟಿನಲ್ಲಿ ಏನೋ ಸಂತೃಪ್ತಿಯ ಭಾವ ಕಾಡಿ ವೆಂಕಟೇಶ್ ಸಂತುಷ್ಟರಾಗಿದ್ದರು.
ತನಗ್ಯಾಕೆ ಇವರೆಲ್ಲ ಇಷ್ಟೊಂದು ಅಭಿಮಾನ, ಪ್ರೀತಿ, ಆದರ ತೋರಿಸುತ್ತಿದ್ದಾರೆ?
ತಾನು ಏನು ಮಾಡಿದ್ದೀನಿ?
ನನ್ನ ಕರ್ತವ್ಯ ನಾನು ಮಾಡ್ತಾ ಇದ್ದೀನಿ.
ಸಂಬಳಕ್ಕೋಸ್ಕರ ಕೆಲಸ ಮಾಡ್ತಾ ಇರೋ ಸಾಮಾನ್ಯರಲ್ಲಿ ಸಾಮಾನ್ಯೆ ನಾನು.
ಒಂದು ಚೂರು ಪ್ರೀತಿ ತೋರಿಸ್ತೀನಿ.
ಅಕ್ಕರೆಯಿಂದ ಮಾತಾಡ್ತೀನಿ, ಯಾವಾಗಲೂ ಸಹನೆ ಕಳೆದುಕೊಳ್ಳದೆ, ಸಹಜವಾಗಿ ಅವರ ಜತೆ ಬೆರೆಯುತ್ತೇನೆ ನಿಜ.
ಆದ್ರೆ ಇದೆಲ್ಲವೂ ನಾನು ಮಾಡೇಬೇಕಾದ ಕರ್ತವ್ಯ ತಾನೇ?
ಅವರನ್ನ ನೋಡಿಕೊಳ್ಳೋಕೆ ತಾನೇ ನನಗೆ ಕೆಲಸ ಕೊಟ್ಟು, ಸಂಬಳ ಕೊಡ್ತಾ ಇರುವುದು.
ನಾನೇನು ಫ್ರೀಯಾಗಿ ಇಲ್ಲಿಗೆ ಬಂದು ಕೆಲಸ ಮಾಡ್ತಾ ಇಲ್ಲವಲ್ಲ.
ಆದ್ರೆ ಇಲ್ಲಿನ ಜನ ಅದೆಷ್ಟು ಮಮತೆ, ವಾತ್ಸಲ್ಯ ತೋರಿಸ್ತಾ ಇದ್ದಾರೆ.
ಇವರ ಈ ಪ್ರೀತಿಗೆ ಬೆಲೆ ಕಟ್ಟಲು ಸಾಧ್ಯವೇ?
ನಾನು ಏನು ಮಾಡಿದ್ರೆ ಇವರ ಋಣ ತೀರಿಸಲು ಸಾಧ್ಯ?
ವೆಂಕಟೇಶ್ ಸರ್ ಅಂತೂ ತಮ್ಮ ಕೈಯಲ್ಲಿನ ಉಂಗುರವನ್ನೇ ತೊಡಿಸಿ, ಅವರ ಅಭಿಮಾನಕ್ಕೆ, ಪ್ರೀತಿಗೆ ನನ್ನ ಬಾಯಿ ಕಟ್ಟಿಹಾಕಿಬಿಟ್ಟಿದ್ದಾರೆ.
ನಿಜಕ್ಕೂ ಇಷ್ಟೆಲ್ಲ ಪ್ರೀತಿ, ಅಭಿಮಾನಕ್ಕೆ ನಾನು ಅರ್ಹಳೆ?
ರಿತುವಿನ ಮನ ಮೌನವಾಗಿಯೇ ಚಿಂತಿಸುತ್ತಿತ್ತು.
ಎಲ್ಲರ ಮೇಲಿನ ಪ್ರೀತಿ ಇಮ್ಮಡಿಯಾಯಿತು, ತಾನು ಸಾಯುವ ತನಕ ಇಲ್ಲಿಯೇ ಕೆಲಸ ಮಾಡಿಕೊಂಡಿರಲು ನಿರ್ಧರಿಸಿಬಿಟ್ಟಳು ಆ ಕ್ಷಣದಿಂದಲೇ.
ಇದೇ ಸಂದರ್ಭದಲ್ಲಿ "ನಮ್ಮ ಮನೆ"ಗಾಗಿ, ಮಗಳ ಹುಟ್ಟುಹಬ್ಬದ ನೆನಪಿಗಾಗಿ ಒಬ್ಬ ವೃದ್ದರ ಖರ್ಚನ್ನು ತಾವು ಭರಿಸುವುದಾಗಿ ಮನು ಮತ್ತು ತನುಜಾ ಘೋಷಿಸಿ ಅದಕ್ಕೆ ಬೇಕಾದ ಹಣವನ್ನು ವೆಂಕಟೇಶ್‌ರವರಿಗೆ ನೀಡಿದರು.
ಈ ಕಾರ್ಯದಿಂದ ಅವರ ಮನಸ್ಸು ತೃಪ್ತಿಯಿಂದ ಬೀಗಿತು.
ಇಲ್ಲಿರುವವರನ್ನೆಲ್ಲ ನೋಡಿದ ರಿತುವಿನ ಅಜ್ಜಿ ಸುಂದರಮ್ಮ ಅಂತೂ ವಾರಕ್ಕೆ ಒಮ್ಮೆ ತನ್ನನ್ನು ಇಲ್ಲಿಗೆ ಕರೆದುಕೊಂಡು ಬಂದು, ತಾನು ಇವರೊಂದಿಗಿರಲು ಅವಕಾಶ ಕಲ್ಪಿಸಿಕೊಡಬೇಕೆಂದು ಹೇಳಿದರು.
ರಿತು ಅದರ ಭಾರವನ್ನು ಹೊತ್ತಳು.
ಹೊತ್ತು ಹೋದದ್ದೇ ತಿಳಿಯಲಿಲ್ಲ.
ಮಧ್ಯಾಹ್ನ ಊಟಕ್ಕೆ ತಾನೇ ನಿಂತು ಎಲ್ಲರಿಗೂ ತಾನೇ ಸ್ವತಃ ಮಾಡಿಸಿ ತಂದಿದ್ದ ಮೈಸೂರುಪಾಕನ್ನು ಬಡಿಸಿದಳು.
ಪಾಯಸ, ಕೋಸಂಬರಿ, ಪಲಾವು, ಮಸಾಲೆ ವಡೆ. . ಹೀಗೆ ಅಪರೂಪದ ವಿಶೇಷ ಊಟ ಮಾಡಿದ ಎಲ್ಲರೂ ಮತ್ತೊಮ್ಮೆ ಮನಪೂರ್ವಕವಾಗಿ ಹರಸಿದರು.
ಇಂಥ ಸಂತೋಷ ತಂದುಕೊಟ್ಟ ರಿತುವಿಗೆ, ಆಕೆಯ ತಂದೆ ಮನು, ತಾಯಿ ತನುಜಾಳಿಗೆ ಅಭಿನಂದಿಸಿದರು.
"ಇಂಥ ಮಗಳನ್ನು ಹೆತ್ತ ಹೊಟ್ಟೆ ತಣ್ಣಗಿರಲಿ.
ರಿತು ನಿಮಗೆ ಮಾತ್ರ ಮಗಳಲ್ಲ, ನಮಗೂ ಮಗಳೇ ಅಂತ ತಿಳ್ಕೊಂಡು ಬಿಟ್ಟಿದ್ದೇವೆ.
ಆಕೆಯೊಂದಿಗಿದ್ದರೆ ಆಕೆ ಈ ಆಶ್ರಮದ ಮೇಲ್ವಿಚಾರಿಕೆ ಅಂತ ಅನ್ನಿಸುವುದೇ ಇಲ್ಲ.
ನಮ್ಮ ಮಗಳೋ ಮೊಮ್ಮಗಳೋ ನಮ್ಮೊಂದಿಗಿದ್ದಾಳೆ, ನಮ್ಮ ಆರೈಕೆ ಮಾಡುತ್ತಿದ್ದಾಳೆ ಅಂತಲೇ ಅನಿಸುತ್ತದೆ.
ಈ ಆಶ್ರಮಕ್ಕೆ ಬಂದ ಪುಟ್ಟ ದೇವತೆ ಈಕೆ" ಎಂದಲ್ಲ ಹೊಗಳಿದಾಗ ರಿತುವಿಗೆ ಕಸಿವಿಸಿ ಎನಿಸಿ, ತುಂಬಾ ಹೊಗಳುತ್ತಿದ್ದಾರೆ.
ಹಾಗೇನೂ ತಾನು ಇಲ್ಲ.
ದಯವಿಟ್ಟು ತನ್ನನ್ನ "ಹೊಗಳಿ ಹೊನ್ನ ಶೂಲಕ್ಕೇರಿಸಬೇಡಿ" ಎಂದು ಬೇಡಿಕೊಂಡಳು.
ಆಶ್ರಮವಾಸಿಗಳ ಅಭಿಮಾನ, ರಿತುವಿನ ಸೌಜನ್ಯಕ್ಕೆ ವೆಂಕಟೇಶ್ ತಲೆದೂಗಿದರು.
ಅಜ್ಜಿ ಸುಂದರಮ್ಮ ಮನು, ತನುಜಾರಿಗಂತೂ ಈ ಗಳಿಗೆ ಸಾರ್ಥಕವೆನಿಸಿ ಭಾವಪರವಶರಾದರು.
ಇಷ್ಟೆಲ್ಲ ಸಂತೋಷದ ಗಳಿಗೆಯಲ್ಲೂ ರಿತುವಿನ ಮನಸ್ಸಿನ ಮೂಲೆಯಲ್ಲಿ ಅಸಮಾಧಾನ ಇಣುಕುತ್ತಿತ್ತು.
ಏನೋ ಅತೃಪ್ತಿ ಕಾಡುತ್ತಿತ್ತು.
ಬೆಳಗ್ಗೆ ಜಸ್ವಂತ್ ಫೋನ್ ಮಾಡಿ ವಿಶ್ ಮಾಡಿದ್ದ.
ಪಾರ್ಟಿ ಎಲ್ಲೆಂದು ಕೇಳಿದ್ದ.
ತಾನು ಸಡಗರದಿಂದಲೇ ಎಲ್ಲವನ್ನೂ ವಿವರಿಸಿ, ಆಶ್ರಮಕ್ಕೆ ಬರಬೇಕು ಎಂದಿದ್ದಳು.
ಏಕೋ ಅನುಮಾನಿಸಿದ, "ಅಲ್ಲೆಲ್ಲ ಬರ್ತ್‌ಡೇ ಪಾರ್ಟಿನಾ?" ಎಂದು ರಾಗ ಎಳೆದಿದ್ದ.
ಬರಲೇಬೇಕು ಎಂದು ಬಲವಂತಿಸಿದಾಗ ಅರೆಮನಸ್ಸಿನಿಂದಲೇ ಒಪ್ಪಿದ್ದ.
ಒಂದು ಸಲ ಇಲ್ಲಿಗೆ ಬರಲಿ, ಅವನಿಗೇ ಗೊತ್ತಾಗುತ್ತೆ ಇಲ್ಲಿಯ ಮಹತ್ವ ಎಂದುಕೊಂಡಿದ್ದಳು.
ಇಲ್ಲಿಯವರ ಪ್ರೀತಿ, ವಿಶ್ವಾಸ, ಸಡಗರವನ್ನು ಜಸ್ವಂತ್ ಕೂಡ ಕಾಣಬೇಕೆಂದು ಆಶಿಸಿದ್ದಳು.
ಇಂದಂತೂ ಇವರೆಲ್ಲ ತೋರಿಸುತ್ತಿರುವ ಆದರ, ಅಭಿಮಾನ, ಅಷ್ಟೊಂದು ಶ್ರದ್ದೆಯಿಂದ, ಆಸಕ್ತಿಯಿಂದ ಡೆಕೊರೇಶನ್ ಮಾಡಿ ಹಬ್ಬದ ಕಳೆ ತಂದಿರುವುದು, ವೆಂಕಟೇಶ್‌ರವರ ಉಡುಗೊರೆ, ಆ ಅಭಿಮಾನ ಎಲ್ಲವನ್ನೂ ನೋಡಲು ಇಲ್ಲಿ ಈ ಕ್ಷಣ ಜಸ್ಸು ಇರಬೇಕಿತ್ತು.
ಬಂದೇ ಬರುವೆನೆಂದು ಮಾತುಕೊಟ್ಟಿದ್ದ ಜಸ್ಸು ಯಾಕೆ ಬರಲಿಲ್ಲ?
ನನ್ನ-ಅವನ ಪರಿಚಯವಾಗಿ, ಅದು ಪ್ರೇಮಕ್ಕೆ ತಿರುಗಿದಂದಿನಿಂದ ಇಂದಿನವರೆಗೂ ಜಸ್ಸು ತನ್ನ ಯಾವ ಹುಟ್ಟಿದ ಹಬ್ಬವನ್ನೂ ಮಿಸ್ ಮಾಡಿದವನಲ್ಲ.
ಪ್ರತಿಬಾರಿ ಉಡುಗೊರೆಯೊಂದಿಗೆ ಹಾಜರಿದ್ದು ಶುಭ ಹಾರೈಸುತ್ತಿದ್ದವನು ಯಾಕೆ ಹೀಗೆ ಮಾಡಿಬಿಟ್ಟನೋ?
ಮನಸ್ಸೆಲ್ಲ ಅಸ್ತವ್ಯಸ್ತವಾಗಿ, ಗೆಲುವಾಗಿರಲು ಪ್ರಯತ್ನಿಸಿದಷ್ಟೂ ಸೋಲತೊಡಗಿದಳು.
ತತ್‌ಕ್ಷಣವೇ ತಾನು ಇಂಥದ್ದಕ್ಕೆಲ್ಲ ಮನಸ್ಸು ಕೆಡಿಸಿಕೊಳ್ಳುವಷ್ಟು ದುರ್ಬಲಳೆ?
ಇಲ್ಲ ಇಲ್ಲ.
ಇದೊಂದು ಸಣ್ಣ ವಿಷಯ.
ಏನು ಅನನುಕೂಲವಾಯಿತೋ? ಬರಲಾಗಲಿಲ್ಲ. 
ಅದಕ್ಕೇಕೆ ತಾನಿಷ್ಟು ಟೆನ್ಶನ್ ತಗೋಬೇಕು ?
ಜಸ್ಸು ಬಾರದಿರುವ ವಿಷಯ ಕ್ಷುಲ್ಲಕವಾದದ್ದು.
ಅದರ ಬಗ್ಗೆ ತಲೆಕೆಡಿಸಿಕೊಳ್ಳಬಾರದು.
ಪದೇ ಪದೇ ಹೇಳಿಕೊಂಡ ಮೇಲೆಯೇ ಮನಸ್ಸು ಹಗುರವಾದದ್ದು.
ಸಂಜೆ ರಿತು ಮನೆಗೆ ಬರುವಷ್ಟರಲ್ಲಿ ಜಸ್ಸು ಬಂದು ಕುಳಿತಿದ್ದ.
ಎಂದಿನ ನಗು, ಆಕರ್ಷಣೆ, ಇದೇ ನಗುವಿಗಲ್ಲವೇ ತಾನು ಸೋತುಹೋಗಿದ್ದು.
ಆ ಸ್ನೇಹಪರತೆ, ಸರಳತೆ, ನೇರ ಮಾತು, ದಿಟ್ಟ ನಡೆ ಎಲ್ಲವೂ ತನಗೆ ಮೆಚ್ಚುಗೆಯಾಗಿತ್ತು.
ತನ್ನ ಆಯ್ಕೆ ಅಪ್ಪ-ಅಮ್ಮನಿಗೂ ಸಮ್ಮತವೇ ಆಗಿತ್ತು.
ಯೋಗ್ಯ ಹುಡುಗ, ಒಳ್ಳೆಯ ಮನೆತನ, ವಿದ್ಯೆಗೆ ತಕ್ಕ ವಿನಯ ಎಲ್ಲವೂ ಇಷ್ಟವಾಗಿಯೇ ತಾವೇ ಹುಡುಕಿದರೂ ಇಂಥ ವರ ಸಿಗುತ್ತಿರಲಿಲ್ಲ ಎಂಬ ತೀರ್ಮಾನಕ್ಕೆ ಬಂದಿದ್ದರು.
ಜಸ್ಸುವಿನ ಹೆತ್ತವರು ಕೂಡ ಇದಕ್ಕಿಂತ ಭಿನ್ನವಾದ ಅಭಿಪ್ರಾಯ ತಳೆದಿರಲಿಲ್ಲ.
ರಿತು ಅವರಿಗೆ ಒಪ್ಪಿಗೆಯಾಗಿದ್ದಳು.
ಜಸ್ವಂತನ ಎಂ.ಟೆಕ್.ಮುಗಿದ ನಂತರವೇ ಮದುವೆ ಎಂದು ನಿಶ್ಚಯಿಸಿಬಿಟ್ಟಿದ್ದರು.
ಹಾಗಾಗಿ ರಿತು-ಜಸ್ವಂತರ ಓಡಾಟಕ್ಕೆ ಯಾವ ಅಡ್ಡಿ ಇರಲಿಲ್ಲ.
ಒಳ್ಳೆಯ ಸ್ನೇಹಿತರಂತೆ ಆರಾಮಾಗಿ ಓಡಾಡಿಕೊಂಡಿದ್ದರು.
ರಿತುವಿನ ಕೈಹಿಡಿಯಲು ಜಸ್ವಂತ್ ಓದು ಎಷ್ಟು ಬೇಗ ಮುಗಿಯುವುದೋ ಎಂದು ಕಾತರದಿಂದ ಕಾಯುತ್ತಿದ್ದ.
ಈಗಷ್ಟೇ ಪರೀಕ್ಷೆ ಮುಗಿದಿತ್ತು.
ಮುಂದೆ ವಿದೇಶದಲ್ಲಿ ದುಡಿಯುವ ಹಂಬಲದಿಂದಿದ್ದ ಜಸ್ವಂತ್ ರಿತುಳನ್ನು ಮದುವೆಯಾಗಿ ಅಮೆರಿಕಾಕ್ಕೆ ಹಾರಲು ತವಕಿಸುತ್ತಿದ್ದ.
ರಿತು ಗಂಭೀರವಾಗಿ ಬಂದು ಜಸ್ವಂತನ ಮುಂದೆ ಕುಳಿತಳು.
ಮೌನಕ್ಕೆ ಶರಣಾಗಿದ್ದಳು.
ಬೆಳಗ್ಗೆ ಆಶ್ರಮಕ್ಕೆ ಬರಲಿಲ್ಲ ಎಂಬ ಅಸಮಾಧಾನ ಅವಳಲ್ಲಿ ಇನ್ನೂ ಇತ್ತು.
"ಕೋಪಾನಾ?ತುಂಬಾ ಕೆಲ್ಸ ಇತ್ತು ಕಣೆ.
ಅದೂ ಅಲ್ಲದೆ ಆ ಮುದುಕರ ಜತೆ ನೀ ಆಚರಿಸಿಕೊಳ್ಳೋ ಹುಟ್ಟಿದ ಹಬ್ಬ ನೋಡೋ ಸಹನೆ ನಂಗಿರಲಿಲ್ಲಮ್ಮ ನೋಡು, ಈಗ ಬಂದಿದ್ದೀನಿ.
ಹೊರಗಡೆ ಹೋಗೋಣ ಬಾ.
ನಿನ್ನ ಬರ್ತ್‌ಡೇಗೆ ನಾನೇ ಪಾರ್ಟಿ ಕೊಡ್ತೀನಿ" ಸಮಾಧಾನಿಸಲೆತ್ನಿಸಿದ.
ಮುದುಕರ ಜತೆ ಅಂದದ್ದು ಯಾಕೋ ರಿತುವಿಗೆ ಸರಿಕಾಣಲಿಲ್ಲ.
ಬಂದಿದ್ರೆ ತಾನೇ ಗೊತ್ತಾಗೋದು ಎಷ್ಟು ಚೆನ್ನಾಗಿತ್ತು ಅಂತ.
"ಏಯ್, ನೀನ್ಯಾಕೆ ನಂಗೆ ಪಾರ್ಟಿ ಕೊಡಿಸಬೇಕು?
ಬೇಕಾದ್ರೆ ನಾನೇ ಕೊಡುತ್ತೀನಿ.
ಮೊದ್ಲೇ ಒಂದು ಪಾರ್ಟಿ ಡ್ಯೂ ಇದೆ.
ನಂಗೆ ಕೆಲ್ಸ ಸಿಕ್ಕಿದ್ದು, ಈಗ ಇದು ಸೇರಿಸಿ ಒಟ್ಟಿಗೆ ಕೊಡಿಸ್ತೀನಿ ಬಾ."
"ಅಲ್ವೆ ರಿತು, ಇವತ್ತು ರಜೆಹಾಕಿ ಜುಮ್ಮಂತ ನನ್ನ ಜತೆ ಎಂಜಾಯ್ ಮಾಡೋದು ಬಿಟ್ಟು ಅದೇನೇ ಅದು ಆಶ್ರಮದಲ್ಲಿ, ಆ ಮುದುಕರ ಜತೆ ಹುಟ್ಟಿದ ಹಬ್ಬ ಮಾಡಿಕೊಂಡಿದೀಯಾ.
ನಂಗಂತೂ ಸ್ವಲ್ಪನೂ ಇಷ್ಟ ಇರಲಿಲ್ಲ.
ನೀನೆಲ್ಲ ಆರೇಂಜ್ ಮಾಡ್ಕೊಂಡಿರ್ತಿಯಾ ಅಂತ ಸುಮ್ಮನಾದೆ.
ಇಲ್ದೆ ಇದ್ದಿದ್ರೆ ಅದಕ್ಕೆಲ್ಲ ಅವಕಾಶನೇ ಕೊಡ್ತಾ ಇರಲಿಲ್ಲ" ಕುಹಕವಾಗಿ ಹೇಳಿದ.
"ಯಾಕೊ ಹಾಗಂತೀಯಾ?
ಅವರ ಸಂಭ್ರಮ, ಸಡಗರ ನೀನು ನೋಡಬೆಕಿತ್ತು.
ತಮ್ಮ ಮನೆಯದ್ದೇನೋ ಅನ್ನೋ ಥರ ಓಡಾಡ್ತಾ ಇದ್ದರು.
ಆ ಸಂತೋಷ, ಆ ಉತ್ಸಾಹ ನಾ ನೋಡಿದ್ದೆ ಇವತ್ತು.
ನಿಜವಾಗಿಯೂ ಜಸ್ಸು ಈ ಇಳಿವಯಸ್ಸಿನಲ್ಲಿಯೂ ಇಷ್ಟೊಂದು ಉತ್ಸಾಹ ಸಾಧ್ಯನಾ ಅನ್ನಿಸುತ್ತೆ.
ನಾನು ಹೋಗುವಷ್ಟರೊಳಗೆ ಹೇಗೆ ಡೆಕೊರೇಶನ ಮಾಡಿದ್ರು ಗೊತ್ತಾ ಜಸ್ಸು?
ಬಣ್ಣಬಣ್ಣದ ಪೇಪರ್ ಅಂಟಿಸಿ, ಸ್ಟೇಜ್ ಮೇಲೆಲ್ಲ ಪಾಟ್ಗಳನ್ನ ಜೋಡಿಸಿ, ಟೇಬಲ್ ಇಟ್ಟು, ತೋಟದಲ್ಲಿದ್ದ ಹೂಗಳನ್ನೆಲ್ಲ ತಂದು ಇಟ್ರು.
ಅಬ್ಬಾ!ಹೇಳೋಕೆ ಅಸಾಧ್ಯ ಜಸ್ಸು.
ನಾ ಕೇಕ್ ಕಟ್ ಮಾಡಿದಾಗಂತೂ ಸಣ್ಣ ಮಕ್ಕಳಂತೆ ಚಪ್ಪಾಳೆ ತಟ್ಟುತ್ತ, ಕೇಕೆ ಹಾಕಿದ್ರು.
ನಾನು ಒಬ್ಬೊಬ್ಬರಿಗೂ ಕೇಕ್ ತಿನ್ನಿಸುವಾಗ ಸಂತೋಷ ತಡೆಯಲಾರದೆ ಅತ್ತೇ ಬಿಟ್ರು ಜಸ್ಸು.
ಇಲ್ಲಿ ನೋಡು, ಈ ವಜ್ರದ ಉಂಗುರನಾ ನಮ್ಮ ವೆಂಕಟೇಶ್ ಸರ್ ತಮ್ಮ ಕೈಯಿಂದ ತೆಗೆದು ನನ್ನ ಬೆರಳಿಗೆ ತೊಡಿಸಿದ್ರು.
ನಾನು, ಅವರ ಹೆಂಡ್ತಿ ವಸು ಇದ್ದ ಹಾಗಿದ್ದಿನಂತೆ.
ಅವಳೇ ಮತ್ತೊಮ್ಮೆ ಹುಟ್ಟಿ ಬಂದಿದ್ದಾಳೆ ಅನ್ನಿಸ್ತಾ ಇದೆ ಅಂದ್ರು.
ಅವರಿಗೆ ಎಷ್ಟೊಂದು ಪ್ರೀತಿ ನೋಡು ನನ್ನ ಮೇಲೆ" ಆಪ್ಯಾಯಮಾನವಾಗಿ ಉಂಗುರವನ್ನು ಸವರುತ್ತ ಜಸ್ವಂತ್‌ಗೆ ತೋರಿಸಿದಳು.
ಅಷ್ಟೇನು ಉತ್ಸಾಹ ತೋರದ ಜಸ್ವಂತ್, "ತುಂಬಾ ಸಂತೋಷ, ನೀನೇನೋ ತುಂಬಾ ಖುಶೀಲಿ ಇದ್ದೀಯಾ.
ನಾನು ಖುಷಿಪಡಬೇಡವಾ?" ಎಂದವನೇ ಜೇಬಿನಿಂದ ಬಾಕ್ಸ್ ಒಂದನ್ನು ತೆಗೆದು ರಿತುವಿನ ಕೈಹಿಡಿದು ಅವಳ ಕೈಗೆ ಸುಂದರವಾದ ಬಂಗಾರದ ಕೆಂಪು ಹರಳಿರುವ ಕಡಗವನ್ನು ತೊಡಿಸಿದನು.
"ಈಗ ನೋಡು ಈ ಕಡಗಕ್ಕೆ ಎಷ್ಟೊಂದು ಸೌಂದರ್ಯ ಬಂದಿದೆ.
ಮುದ್ದಾದ ಈ ಕೈ ಅಪ್ಪಿಕೊಂಡಿರುವ ಕಡಗವೇ ಧನ್ಯ."
"ತೊಡಿಸಿದ ನೀನೂ ಧನ್ಯ ಆಯ್ತಾ.
ತುಂಬಾ ಚೆನ್ನಾಗಿದೆ ಕಣೋ.
ಆದ್ರೆ ಇಷ್ಟೊಂದು ಬೆಲೆಬಾಳುವಂಥದ್ದನ್ಯಾಕೆ ತಂದೆ?
ಪ್ರತಿಸಾರಿನೂ ಬಂಗಾರದ್ದೇ ಕೊಡಬೇಕಾ?
ಸರ, ಉಂಗುರ, ಓಲೆ ಅಂತ ಪ್ರತಿ ವರ್ಷನೂ ಕೊಡ್ತಾನೇ ಇದ್ದೀಯಾ" ಉಡುಗೊರೆ ಚೆನ್ನಾಗಿದ್ದರೂ ಅಷ್ಟೊಂದು ದುಡ್ಡಿನದು ಎಂದಾಗ ಯಾಕೋ ಮನ ಹಿಂಜರಿಯಿತು.
"ನಾನು ಇನ್ಯಾರಿಗೆ ಕೊಡಿಸಲಿ ನಿನಗಲ್ಲದೆ?
ಅದೂ ಇಂಥ ವಿಶೇಷ ದಿನದಲ್ಲಿ ಅಲ್ಲದೆ, ಮತ್ಯಾವಾಗ ಹೇಳು ಕೊಡೋದು?
ಇದು ಅಮ್ಮನ ಸೆಲೆಕ್ಷನ್, ಅಮ್ಮನೇ ಪ್ರೀತಿಯಿಂದ ತನ್ನ ಮೆಚ್ಚಿನ ಸೊಸೆಗೆ ಕಳುಹಿಸಿಕೊಟ್ಟಿರುವುದು.
ಸಮಾಧಾನ ಆಯ್ತಾ?"ಅತ್ತೆಯೇ ಕಳುಹಿಸಿರುವುದು ಎಂದ ಮೇಲೆ ಸುಮ್ಮನಾದಳು.
ಅವನಾಸೆಯಂತೆ ರಾತ್ರಿ ಎಲ್ಲರೂ ಹೊರಗೆ ಊಟ ಮುಗಿಸಿ ಬಂದರು.
ಇಬ್ಬರೇ ಹೋಗಿ ಎಂದರೂ ಜಸ್ವಂತ್ ಬಿಡದೇ "ನಾವಿಬ್ಬರೂ ಯಾವಾಗಲೂ ಹೋಗ್ತಾನೇ ಇರ್ತಿವಿ.
ಇವತ್ತು ವಿಶೇಷ ದಿನ ಅಲ್ಲವೇ?
ಸಿಹಿ ಸುದ್ದಿ ಬಂದಿದೆ.
ಎಲ್ಲರಿಗೂ ಸಿಹಿ ಕೊಡಿಸಿಯೇ ಹೇಳ್ತೀನಿ" ಎಂದು ಬಲವಂತದಿಂದ ಕರೆದೊಯ್ದು ಮುಂದಿನ ತಿಂಗಳೇ ತಾನು ಅಮೆರಿಕಾಕ್ಕೆ ಹೋಗಲಿರುವ ವಿಷಯ ತಿಳಿಸಿದ.
ಹೆಂಡತಿ ಜತೆನೇ ಹೋಗಬೇಕು ಅಂತ ಅಪ್ಪ-ಅಮ್ಮ ಕಡ್ಡಾಯ ಮಾಡಿಬಿಟ್ಟಿದ್ದಾರೆ.
ಮದ್ವೆ ಫಿಕ್ಸ್ ಆದರೆ ಮತ್ತೊಂದು ತಿಂಗಳ ಸಮಯ ತಗೋಬಹುದು.
ಆದ್ರೆ ಎರಡು ತಿಂಗಳಲ್ಲಿ ನಾನು ಹೋಗ್ಲೇಬೇಕು.
ಅಪ್ಪ-ಅಮ್ಮ ನಾಳೆ ಮಾತಾಡೋಕೆ ನಿಮ್ಮ ಮನೆಗೆ ಬರ್ತಾ ಇದ್ದಾರೆ ಎಂದು ತಿಳಿಸಿದಾಗ ಒಮ್ಮೆಲೇ ಉಂಟಾದ ಈ ಸಂದರ್ಭಕ್ಕೆ ಏನೂ ತೋಚದೆ ಕೇಳಿಸಿಕೊಂಡರು ಅಷ್ಟೇ.
ಉತ್ತರಿಸಲು ಅವರಿಂದಾಗಲೇ ಇಲ್ಲ.
ಮುದ್ದಿನ ಮಗಳು ಇನ್ನೆರಡು ತಿಂಗಳಲ್ಲಿ ಗಂಡನೊಂದಿಗೆ ವಿದೇಶಕ್ಕೆ ಹೊರಟು ಬಿಡುವುದನ್ನು ಅಷ್ಟು ಸುಲಭವಾಗಿ ಅರಗಿಸಿಕೊಳ್ಳದಾದರು.
ಜಸ್ವಂತ್ ವಿದೇಶಕ್ಕೆ ಹೊರಟುನಿಂತಿರುವ ವಿಷಯ ಅವರಿಗೆ ಹೊಸದೆ.
ಇತ್ತ ರಿತು ಕೂಡ ಗೊಂದಲಕ್ಕೊಳಗಾಗಿದ್ದಾಳೆ.
ಈ ದೇಶ ಬಿಟ್ಟು, ಹೆತ್ತವರನ್ನು ಬಿಟ್ಟು, ಕಾಣದ ದೇಶದಲ್ಲಿರುವ ಕಲ್ಪನೆ ಕೂಡ ಮಾಡಿರದ ರಿತು, ಹೀಗೆ ಒಮ್ಮೆಲೆ ಜಸ್ವಂತ ಹಾಕಿದ ಬಾಂಬಿನಿಂದಾಗಿ ತಬ್ಬಿಬ್ಬಾಗಿದ್ದಾಳೆ.
ತಾನು ವಿದೇಶಕ್ಕೆ ಹೊರಟಿರುವ ಸುದ್ದಿ ಅವರಲ್ಲೇನೂ ವಿಶೇಷ ಸ್ಪಂದನೆ ಮಾಡದಿರುವುದು, ಕಂಗ್ರಾಟ್ಸ್ ಅಂತ ನೀರಸವಾಗಿ ಹೇಳಿ ಪ್ರತಿಕ್ರಿಯಿಸಿದ ರೀತಿ ಜಸ್ವಂತ್‌ಗೆ ನಿರಾಶೆ ತಂದರೂ ತಾನು ಹೀಗೆ ಸಸ್ಪೆನ್ಸ್‌ನಲ್ಲಿಟ್ಟು ಇದ್ದಕ್ಕಿದ್ದಂತೆ ಸ್ಫೋಟಿಸಿದರೆ ಆಘಾತವಾಗದಿರುವುದೇ?
ಹಾಗಾಗಿಯೇ ಕೊಂಚ ರಿಯಾಕ್ಷನ್ ತಣ್ಣಗಿದೆ ಎಂದು ಸಮಾಧಾನಿಸಿಕೊಂಡ.
ಆದರೆ ರಿತುವಿನ ಗಂಭೀರ ವರ್ತನೆ ಮಾತ್ರ ಸಹಿಸದಾದ.
ಇವಳೆಂಥ ಹುಡುಗಿ?
ಬೇರೆ ಯಾರೇ ಹುಡುಗಿಯಾಗಿದ್ದರೆ, ತನ್ನ ಮದುವೆಯಾಗುವಾತ ಅಮೆರಿಕಾಕ್ಕೆ ಹೋಗುತ್ತಿದ್ದಾನೆ ಅಂದರೆ, ಕುಣಿದು ಕುಪ್ಪಳಿಸುತ್ತಿದ್ದರು.
ಆದರೆ ತನ್ನ ಹುಡುಗಿ ಹೀಗೇಕೆ ಎಂದು ತಲೆಕೆಡಿಸಿಕೊಂಡ.
ಅಪ್ಪ-ಅಮ್ಮನನ್ನು ಎಂದೂ ಬಿಟ್ಟಿರದ ರಿತು ಬಿಟ್ಟು ಹೋಗಬೇಕು ಎಂಬ ಆಲೋಚನೆಯಿಂದ ಡಲ್ ಆಗಿದ್ದಾಳೆಯೇ?
ಛೆ, ನನ್ನದೇ ತಪ್ಪು.
ಸರ್‌ಪ್ರೆಸ್ ಕೊಡಬೇಕೆಂದು ಅವಳನ್ನು ವಿದೇಶಕ್ಕೆ ಹೋಗುವುದರ ಬಗ್ಗೆ ಮಾನಸಿಕವಾಗಿ ಪ್ರಿಪೇರ್ ಮಾಡದೆ ಇದ್ದದ್ದು.
ತಾನು ಮುಂಚಿನಿಂದಲೂ ಹೇಳುತ್ತಾ ಬರಬೇಕಿತ್ತು.
ಇಷ್ಟೆಲ್ಲ ಓದಿ ಯಾರು ಈ ದೇಶದಲ್ಲಿರುತ್ತಾರೆ?
ಇಲ್ಲಿ ಸಿಗುವ ಸಂಬಳವಾದರೂ ಎಷ್ಟು?
ತನ್ನ ಆಸೆ, ಕನಸು ಎಲ್ಲವೂ ಸಾಕಾರವಾಗಬೇಕಾದರೆ ಅಮೆರಿಕಾಕ್ಕೆ ಹೋಗಲೇಬೇಕು.
ಎಲ್ಲರ ಕನಸು ಅದೇ ತಾನೆ?
ಆದರೆ ಎಷ್ಟು ಜನಕ್ಕೆ ಇಂಥ ಅವಕಾಶ ಸಿಕ್ಕೀತು ?
ಅಪ್ಪ-ಅಮ್ಮನನ್ನು ಎಲ್ಲಾ ಹೆಣ್ಣುಮಕ್ಕಳು ತೊರೆದು ಗಂಡನ ಮನೆಗೆ ಹೋಗಲೇಬೇಕು ತಾನೆ?
ನನ್ನ ಜತೆ ರಿತು ಬಂದೇ ಬರುತ್ತಾಳೆ.
ಹೆತ್ತವರನ್ನು ಬಿಟ್ಟು ಬರುವುದು ಕಷ್ಟವಾದರೂ ತನಗಾಗಿ ಬಂದೇಬರುತ್ತಾಳೆ ಎಂಬ ಧೈರ್ಯ ತಾಳಿದ.
ರಾತ್ರಿ ರಿತು, ಮನು, ತನುಜಾ ಎಲ್ಲರೂ ಗಂಭೀರವಾಗಿದ್ದರು.
ಒಬ್ಬೊಬ್ಬರಿಗೆ ಒಂದೊಂದು ಚಿಂತೆ.
ಇಷ್ಟು ಬೇಗ ಹೇಗೆ ಮದುವೆ ಮಾಡುವುದು?
ಮದುವೆಯಾದ ಕೂಡಲೇ ಮಗಳು ವಿದೇಶಕ್ಕೆ ಹಾರಬೇಕು.
ಅವಳಿಲ್ಲದೆ ತಾವಿರುವುದು ಹೇಗೆ?
ಜಸ್ವಂತ್ ಒಂದು ಬಾರಿಯಾದರೂ ಈ ವಿಷಯ ಹೇಳಿರಲಿಲ್ಲ.
ಮದುವೆಯಾದರೂ ತಮ್ಮ ಮಗಳು ಇದೇ ಊರಿನಲ್ಲಿ ತಮ್ಮ ಕಣ್ಮುಂದೆಯೇ ಇರುತ್ತಾಳೆ ಎಂದೆಲ್ಲ ಅಂದುಕೊಂಡದ್ದು ಸುಳ್ಳಾಗಿಬಿಟ್ಟಿತ್ತು.
ಒಮ್ಮೆ ವಿದೇಶಕ್ಕೆ ಹೋಗಿಬಿಟ್ಟರೆ ಮತ್ತೆ ಬರುವುದು ಯಾವಾಗಲೋ?
ಅಲ್ಲಿಯೇ ನೆಲೆಸಿಬಿಟ್ಟರಂತೂ ತಾವು ನಿಜವಾಗಿಯೂ ಅನಾಥರಾಗಿ ಬಿಡುತ್ತೇವೆ.
ಆದರೆ, ತಮ್ಮ ಸ್ವಾರ್ಥ ಗಮನಿಸಿಕೊಂಡರೆ ಮಗಳ ಭವಿಷ್ಯದ ಗತಿ?
ತಮ್ಮ ಸ್ವಾರ್ಥಕ್ಕಿಂತ ಮಗಳು ತಾನೇ ಮುಖ್ಯ.
ರಿತು-ಜಸ್ವಂತ್‌ರ ಪ್ರೀತಿ ಬಹಳ ದಿನಗಳದು.
ಈ ಮದುವೆ ಬೇಡ ಎಂದರೆ ಮಗಳು ನೊಂದುಕೊಳ್ಳುತ್ತಾಳೆ.
ಮಗಳನ್ನು ನೋಯಿಸಬಾರದೆಂದರೆ ತಾವು ಮಗಳ ಅಗಲುವಿಕೆಗೆ ಸಿದ್ದರಾಗಲೇಬೇಕಾಗುತ್ತದೆ.
ಮಗಳು-ಅಳಿಯ-ಮೊಮ್ಮಕ್ಕಳು ಎಂಬ ಕನಸು ನಮ್ಮಿಂದ ಸ್ವಲ್ಪ ದೂರವೇ ಇನ್ನು.
ಎಲ್ಲೊ ಎರಡು ದಿನದ ಅತಿಥಿ ಮಾತ್ರ ಇನ್ನು ಮಗಳು.
ಅಲ್ಲಿ ಊಟ ಮಾಡುತ್ತಿದ್ದರೂ ಮನು-ತನುಜಾಳಿಗೆ ಈ ಚಿಂತೆಯೇ ಕಾಡುತ್ತಿತ್ತು.
ಇತ್ತ ರಿತು ರಾತ್ರಿ ಇಡೀ ನಿದ್ದೆ ಇಲ್ಲದೆ ಕಳೆದಳು.
ಮನಸ್ಸು ಸಂಪೂರ್ಣ ಗೊಂದಲದ ಗೂಡಾಗಿತ್ತು.
ಅವಳು ಯಾವತ್ತೂ ಹೊರ ದೇಶದ ಕನಸನ್ನು ಕಂಡವಳಲ್ಲ.
ಇಲ್ಲಿಂದ ಹೋಗುವ ವಿಷಯವನ್ನು ಕನಸಿನಲ್ಲಿಯೂ ಎಣಿಸದವಳಿಗೆ ಈಗ ಧುತ್ತೆಂದು ವಿದೇಶಕ್ಕೆ ಹೋಗುವ ಸಂದರ್ಭ ಎದುರಾಗಿತ್ತು.
ತಂದೆ-ತಾಯಿ, ಅದಕ್ಕಿಂತ ಹೆಚ್ಚಾಗಿ ಆಶ್ರಮ, ಆಶ್ರಮದಲ್ಲಿರುವ, ಈಗ ತನ್ನವರೆಂದೇ ಅನ್ನಿಸಿರುವವರನ್ನೆಲ್ಲ ಬಿಟ್ಟು ತನ್ನ ಧೇಯ, ಆದರ್ಶಗಳಿಗೆಲ್ಲ ತಿಲಾಂಜಲಿಯನ್ನಿತ್ತು ಜಸ್ವಂತನ ಹಿಂದ ಹೊರಟುಬಿಡುವುದೇ?
ಇದು ಸರಿಯೇ?
ವೆಂಕಟೇಶ್‌ ಸರ್‌ರವರು ತನ್ನ ಬಗ್ಗೆ ಎಷ್ಟೊಂದು ಭರವಸೆಗಳನ್ನಿಟ್ಟುಕೊಂಡಿದ್ದಾರೆ?
ತನ್ನಂಥವಳ ಅಗತ್ಯ ಎಷ್ಟೆಂದು ಸ್ಪಷ್ಟಪಡಿಸಿದ್ದಾರೆ.
ಈಗ ಆರ್ಧದಲ್ಲಿಯೇ ಕೈಕೊಟ್ಟು ಹೋಗಿಬಿಡುವುದು.
ಹೀಗೆ ಮಾಡಿದರೆ ಮೊಸ ಮಾಡಿದಂತಾಗುವುದಿಲ್ಲವೇ?
ಆತ್ಮಸಾಕ್ಷಿಗೆ ವಿರುದ್ಧವಾಗಿ ನಿಂತಂತಾಗುವುದಿಲ್ಲವೇ?
ಹಾಗೆಂದು ಬರಲೊಲ್ಲೆ ಎಂದುಬಿಟ್ಟರೆ, ಜಸ್ವಂತನಿಗೆಷ್ಟು ಆಘಾತವಾಗಬಹುದು.
ತಾವಿಬ್ಬರೂ ಭವ್ಯಭವಿಷ್ಯದ ಬಗ್ಗೆ ಕಂಡ ಕನಸುಗಳಿಗೆಲ್ಲ ನಾನೇ ಕೈಯಾರೆ ಕೊಳ್ಳಿ ಇಟ್ಟಂತಾಗುವುದಿಲ್ಲವೇ?
ಅಪ್ಪ-ಅಮ್ಮ ಕೂಡ ಜಸ್ಸುವೇ ಅಳಿಯ ಎಂದು ತಿಳಿದುಕೊಂಡುಬಿಟ್ಟಿದ್ದಾರೆ.
ಇಂಥ ಅಳಿಯ ಸಿಗುತ್ತಿರುವುದು ಯಾವುದೋ ಜನ್ಮದ ಪುಣ್ಯ ಎಂದೇ ಭಾವಿಸಿದ್ದಾರೆ.
ಇನ್ನು ಜಸ್ಸುವಿನ ಅಪ್ಪ-ಅಮ್ಮನಿಗೆಷ್ಟು ನಿರಾಸೆಯಾಗಬಹುದು?
ಅವರದೆಷ್ಟು ಒಳ್ಳೆಯ ಹೃದಯ.
ಸೊಸೆ ಎಂದು ಅದೆಷ್ಟು ಪ್ರೀತಿ, ಆದರ ತೋರಿಸುತ್ತಿದ್ದಾರೆ.
ನನ್ನ ಹುಟ್ಟುಹಬ್ಬ ಕೂಡ ನೆನಪಿಟ್ಟುಕೊಂಡು ಉಡುಗೊರೆ ಕಳುಹಿಸಿಕೊಟ್ಟಿದ್ದಾರೆ.
ಎಲ್ಲರಿಗೂ ನಾನೇ ಸೊಸೆ ಎಂದು ಸಾರಿಕೊಂಡು ಬಂದಿದ್ದಾರೆ.
ತಾನೀಗ ಏನು ಮಾಡಲಿ?
ಕೊನೆ ಗಳಿಗೆಯಲ್ಲಿ ಅಮೆರಿಕಾಕ್ಕೆ ಹೋಗುವ ವಿಷಯ ತಿಳಿಸಿದ್ದಾನೆ.
ಎಲ್ಲಾ ಏರ್ಪಾಡು ಮಾಡಿಕೊಂಡಾಗಿದೆ.
ಈಗ ಹೋಗುವುದು ಬೇಡವೆಂದರೆ ಕೇಳಿಯಾನೇ.
ಮುಂಚೆಯೇ ತಿಳಿಸಿದ್ದರೆ ಇಲ್ಲಿಯೇ ಇರೋಣ, ಅಲ್ಲಿ ಸಾಧಿಸುವುದನ್ನು ಇಲ್ಲಿಯೇ ಇದ್ದು ಸಾಧಿಸೋಣ ಎಂದು ಹೇಳಿ ಅವನ ಪ್ರಯತ್ನವನ್ನು ತಡೆಯಬಹುದಿತ್ತು.
ಈಗ ನೀನು ಹೋಗಲೇ ಬೇಡವೆನ್ನುವುದು ಸಭ್ಯತೆಯಲ್ಲ.
ನನಗಾಗಿ ನಿನ್ನ ಕನಸುಗಳನ್ನು ಬಿಟ್ಟುಬಿಡು ಎನ್ನುವುದು ಸರಿಯಲ್ಲ.
ತಾನೀಗ ಯಾವ ನಿರ್ಧಾರ ಕೈಗೊಳ್ಳಲಿ?
ತನ್ನ ಯಾವುದೇ ನಿರ್ಧಾರ ತನ್ನ ಭಾವನೆಗಳಿಗೆ, ಭವಿಷ್ಯಕ್ಕೆ ಧಕ್ಕೆ ಆಗಬಾರದು.
ಅಪ್ಪ-ಅಮ್ಮನನ್ನು ಕೇಳಿದರೆ, ಅವರು ಮಗಳು ದೂರಾಗುವ ದುಃಖವನ್ನು ನುಂಗಿಕೊಂಡು ಜಸ್ಸುವಿನೊಂದಿಗೆ ಹೋಗು ಎನ್ನುವಂಥವರೇ.
ಅವರನ್ನು ಕೇಳಿ ಪ್ರಯೋಜನವಿಲ್ಲ.
ತಮ್ಮ ಸೆಂಟಿಮೆಂಟ್ಸ್ ಮಗಳ ಬಾಳಿಗೆ ಮುಳ್ಳಾಗುವುದನ್ನು ಎಂದೂ ಬಯಸರು.
ಸುಮ್ಮನೆ ಹೊರಟುಬಿಡಲಿ, ಒಂದಷ್ಟು ವರ್ಷ ಇದ್ದು ಮತ್ತೆ ಮರಳಿ ಬಂದರಾಯಿತು.
ಹೀಗಾದರೆ ಎಲ್ಲರಿಗೂ ನೆಮ್ಮದಿ, ಶಾಂತಿ, ಸಮಾಧಾನ, ತಾನು ಇಚ್ಚಿಸಿದವನೊಂದಿಗೆ ಮದುವೆ ಆದ ಹಾಗೂ ಆಗುತ್ತದೆ.
 ವಿದೇಶ ಸುತ್ತಿದಂತೆಯೂ ಆಗುತ್ತದೆ, ಹೆತ್ತವರ ಕಡೇಗಾಲದಲ್ಲಿ ತಾನಿರುವ ಹಾಗೆಯೂ ಆಗುತ್ತದೆ.
ಯಾವುದಕ್ಕೂ ಒಮ್ಮೆ ಜಸ್ವಂತನೊಂದಿಗೆ ಮಾತಾಡಿದರೆ ಒಳ್ಳೆಯದೆಂದು, ಬೆಳಗ್ಗೆ ಎದ್ದ ಕೂಡಲೇ ರಿಂಗ್ ಮಾಡಿ ಜಸ್ಸುವಿನ ತಂದೆ-ತಾಯಿ ಇಂದು ಮನೆಗೆ ಬರುವುದು ಬೇಡ.
ನಾವಿಬ್ಬರೂ ಮೊದಲು ಮಾತನಾಡಿಕೊಳ್ಳೋಣ ಎಂದು ತಿಳಿಸಿದಳು.
ಸರಿ ಎಂದು ಒಪ್ಪಿದ ಜಸ್ವಂತ್ ಸಂಜೆ ಸಿಗುವೆನೆಂದು ಹೇಳಿದ.
ಸಂಜೆ ಇಬ್ಬರೂ ಏಕಾಂತವಾಗಿರುವ ಸ್ಥಳ ಆರಿಸಿ ಕುಳಿತುಕೊಂಡರು.
ಇಬ್ಬರ ಮನಸ್ಸು ಅಶಾಂತವಾಗಿತ್ತು.
ಏನು ಹೇಳಲಿರುವಳೋ ಎಂಬ ಆತಂಕ.
ಇನ್ನೇನು ಹೇಳಿಯಾಳು ಎಂಬ ಧೈರ್ಯ ಎರಡೂ ಸೇರಿತ್ತು ಅವನಲ್ಲಿ.
ತನ್ನ ಮಾತು ಕೇಳಿಯಾನೇ?
ತನ್ನ ಪ್ರೀತಿಗೆ ವಿಜಯ ಸಿಕ್ಕೀತೇ ಎಂಬ ತಳಮಳ ಅವಳನ್ನು ಹಣ್ಣು ಮಾಡಿತ್ತು.
ಸ್ವಲ್ಪ ಹೊತ್ತು ಯಾರೂ ಮಾತನಾಡಲಿಲ್ಲ.
ಯಾರು ಮೊದಲು ಪ್ರಾರಂಭಿಸಬೇಕೆಂದು ತೊಳಲಾಡುತ್ತಿದ್ದರು.
"ಜಸ್ಸು, ನೀನು ಅಮೆರಿಕಾಕ್ಕೆ ಹೋಗುವ ನಿರ್ಧಾರಾನಾ ಯಾವಾಗ ಮಾಡ್ದೆ?
ಒಂದು ಸಲನಾದ್ರೂ ನನ್ನತ್ರ ಹೇಳಿರಲಿಲ್ಲವಲ್ಲ" ಆರೋಪಿಸಿದಳು.
"ಸ್ಸಾರಿ ರಿತು, ನಿಂಗೆ ಸರ್‌ಪೈಸ್ ಕೊಡಬೇಕು, ಆ ಥ್ರಿಲ್ ಹೇಗಿರುತ್ತೆ ನೋಡಬೇಕು ಅನ್ನೋ ಕುತೂಹಲದಲ್ಲಿ ಹೇಳಿರಲಿಲ್ಲ.
ಹೇಗೋ ಆಸೆ ಏನೊ ಬೆಟ್ಟದಷ್ಟಿದ್ದರೂ ಅದೆಲ್ಲಿ ನೆರವೇರುತ್ತೆ ಅನ್ನೋ ಅನುಮಾನದಿಂದ ಸುಮ್ಮನಿದ್ದೆ.
ಆದ್ರೆ ಅವಕಾಶ ನೇರವಾಗಿ ನನ್ನ ಹುಡುಕಿಕೊಂಡು ಬಂತು.
ಅವಕಾಶ ಸಿಕ್ಕಾಗ ಯಾರು ಬಿಡುತ್ತಾರೆ ಹೇಳು?
ವೀಸಾ, ಪಾಸ್‌ಪೋರ್ಟ್ ಎಲ್ಲಾ ಸಿದ್ಧವಾಗಿದೆ.
ನಿನಗೆ ತಾಳಿ ಕಟ್ಟಿ ಹೊರಡೋದೇ ಬಾಕಿ."
"ಅಲ್ಲಿಗೆ ಹೋಗಲೇಬೇಕಾ ಜಸ್ಸು?
ಇಲ್ಲೇ ನಿಂಗೆ ಒಂದು ಒಳ್ಳೆ ಕೆಲ್ಸ ಸಿಗಲ್ಲವಾ?"
"ಎಷ್ಟೇ ಒಳ್ಳೆ ಕೆಲಸ ಸಿಕ್ಕಿದರೂ ಅಲ್ಲಿ ಕೊಡುವಷ್ಟು ಸಂಬಳ ಕೊಡ್ತಾರಾ ರಿತು?
ಅಲ್ಲಿರುವ ಅನುಕೂಲ, ಸೌಕರ್ಯ, ಅವಕಾಶಗಳು ಇಲ್ಲೆಲ್ಲ ಸಿಗುತ್ತಾ?
ನನ್ನಂಥ ಬುದ್ದಿವಂತರನ್ನು ಇಟ್ಕೊಳ್ಳೋ ಯೋಗ್ಯತೆ ಈ ದೇಶಕ್ಕೆಲ್ಲಿದೆ?
ಅದಕ್ಕೆ ಅಲ್ಲವಾ ಎಲ್ಲರೂ ವಿದೇಶಕ್ಕೆ ಹೊರಡಲು ಹಾತೊರೆಯುವುದು.
ನನ್ನ ಪ್ಯೂಚರ್ ಚೆನ್ನಾಗಿರಬೇಕು ಅಂದ್ರೆ.
ನನ್ನ ಕೆರಿಯರ್‌ಗೆ ಒಳ್ಳೆಯದಾಗಬೇಕು ಅಂದ್ರೆ ಸಿಕ್ಕಿರೋ ಅವಕಾಶಾನ ಉಪಯೋಗಿಸಿಕೊಳ್ಳಲೇಬೇಕು ರಿತು."
"ಕೆರಿಯರ್ ಒಂದೇ ಮುಖ್ಯನಾ ಜಸ್ಸು?
ನೀನು ಒಬ್ಬನೇ ಮಗ, ನಾನೂ ಒಬ್ಬಳೇ ಮಗಳು.
ನಾವಿಬ್ಬರೇ ಅವರಿಗೆ ಆಧಾರ.
ಕೊನೆಗಾಲದಲ್ಲಿ ನಮ್ಮ ಆಶ್ರಯದಲ್ಲಿ ತಾನೇ ಅವರಿರಬೇಕು?
ಅವರನ್ನ ಒಂಟಿಯಾಗಿ ಬಿಟ್ಟು ಹ್ಯಾಗೆ ಹೋಗೋದು?
ಅವರ ಕಷ್ಟ-ಸುಖ, ಯೋಗಕ್ಷೇಮ ನೋಡಿಕೊಳ್ಳೋರು ಯಾರು?"
"ಅಯ್ಯೋ ಹುಚ್ಚಿ, ಇದಕ್ಕೆ ಇಷ್ಟೊಂದು ಚಿಂತೆ ಮಾಡ್ತಾ ಇದ್ದೀಯಾ ಪೂರ್ ಗರ್ಲ್" ಎಂದವನೇ ನಕ್ಕುಬಿಟ್ಟ.
"ನಗು ನಿಲ್ಸು ಜಸ್ಸು ನನ್ನ ಆತಂಕ ನಿಂಗೆ ಅರ್ಥವಾಗಲ್ಲ" ಮುಖ ಊದಿಸಿಕೊಂಡಳು.
"ಮೈ ಡಿಯರ್ ರಿತು, ನಂಗೆ ಅರ್ಥವಾಗುತ್ತೆ.
ನೀನೊಂದು ಸಲ ಅಮೆರಿಕಾಕ್ಕೆ ಬಂದು ನೋಡು, ಆಮೇಲೆ ಅಲ್ಲಿಂದ ಮತ್ತೆ ವಾಪಸ್ಸು ಬರೋಕೆ ಮನಸ್ಸು ಬರಲ್ಲ."
"ಅಂದ್ರೆ, ನೀನು ಹಾಗೇನಾ?
ಮತ್ತೆ ಇಲ್ಲಿಗೆ ಬರೋ ಆಲೋಚನೆ ಇಟ್ಟುಕೊಳ್ಳದೆ ಹೋಗ್ತಾ ಇದ್ದೀಯಾ?" ಆತಂಕದಿಂದ ಕೇಳಿದಳು.
"ಅಲ್ಲಿಗೆ ಹೋದ ಮೇಲೆ ಮುಂದಿನದ್ದು.
ಸದ್ಯಕ್ಕಂತೂ ಹೊರಡ್ತಾ ಇದ್ದೀನಿ" ಮಾತು ತೇಲಿಸಿದ.
"ಜಸ್ಸು, ನಂಗೆ ಇಲ್ಲಿ ತುಂಬಾ ಆಟಾಚ್ಮೆಂಟ್ ಬೆಳೆದುಕೊಂಡುಬಿಟ್ಟಿದೆ.
ನಮ್ಮ ಅಮ್ಮ-ಅಪ್ಪ, ನಮ್ಮ ಮನೆ… ಹೀಗೆ ಬಿಟ್ಟು ಹೋಗೋ ಕಲ್ಪನೇನೇ ಮಾಡಿಲ್ಲ ನಾನು.
ಅದೂ ಅಲ್ಲದೆ, ನಾನು ಕೆಲ್ಸಕ್ಕೆ ಬೇರೆ ಸೇರಿಕೊಂಡಿದ್ದೀನಿ.
ಆ ಕೆಲ್ಸ ಬಿಡೋದೋ ಹೇಗೆ?
ಇದೂ ಒಂದು ಸೋಶಿಯಲ್ ವರ್ಕ್ ಅಂತ ತಾನೇ ನಾನು ಅಲ್ಲಿ ಕೆಲ್ಸಕ್ಕೆ ಸೇರಿರೋದು.
ನನ್ನ ಬಗ್ಗೆ ಎಷ್ಟೊಂದು ಭರವಸೆ ಇಟ್ಟುಕೊಂಡಿದ್ದಾರೆ ಗೊತ್ತಾ?"
"ರಿತು, ರಿತು, ನೀನು ಹೆಣ್ಣಾಗಿ ಹುಟ್ಟಿ ಅಪ್ಪ-ಅಮ್ಮನ್ನ ಬಿಟ್ಟು ಹೋಗಲ್ಲ ಅಂದ್ರೆ ಹೇಗೆ?
ಮುಂಚೆನೇ ನಿನ್ನಲ್ಲಿ ಮದ್ವೆ ಆದ ಮೇಲೆ ಗಂಡನ ಮನೆಗೆ ಹೋಗಬೇಕು, ಅಪ್ಪನ ಮನೆ ಶಾಶ್ವತ ಅಲ್ಲ ಅನ್ನೋ ಕಲ್ಪನೆ ಇರಲಿಲ್ಲವೇ?
ಗಂಡಸಾದ ನಾನೇ ಎಲ್ಲರನ್ನೂ ಬಿಟ್ಟು ಹೋಗ್ತಾ ಇದ್ದೇನೆ.
ಇನ್ನು ನೀನ್ಯಾಕೆ ಅನುಮಾನಿಸುತ್ತಾ ಇದ್ದೀಯಾ ?" ಬೇಸರಿಸಿದ.
"ಅದೊಂದೇ ಅಲ್ಲ ಜಸ್ಸು, ನಂಗೆ ಆಶ್ರಮ ಬಿಟ್ಟು ಬರೋ ಮನಸ್ಸಿಲ್ಲ.
ಅಲ್ಲಿರೋರೆಲ್ಲ ನನ್ನ ಎಷ್ಟೊಂದು ಹಚ್ಚಿಕೊಂಡಿದ್ದಾರೆ."
"ಸ್ಟಾಪ್ ದ ನಾನ್‌ಸೆನ್ಸ್, ಸಿಲ್ಲಿಯಾಗಿ ಮಾತಾಡಬೇಡ.
ಅವರೇನು ಶಾಶ್ವತನಾ?
ಮೊದ್ಲೇ ವಯಸ್ಸಾಗಿರೋ ಮುದುಕರು, ನಾಳೆ ಸತ್ತು ಹೋಗ್ತಾರೆ.
ಅವರಿಗೋಸ್ಕರ ನನ್ನ ದೂರ ಮಾಡ್ತಾ ಇದ್ದೀಯಾ?
ಅಷ್ಟಕ್ಕೂ ಅಂಥ ಮುದುಕರ ಸೇವೆ ಮಾಡೋಕು ಅಂದ್ರೆ ಅಲ್ಲಿ ಕೂಡ ವೃದ್ದಾಶ್ರಮಗಳಿವೆ.
ಅಲ್ಲಿಯೇ ಕೆಲ್ಸಕ್ಕೆ ಸೇರಿಕೊಳ್ಳುವಿಯಂತೆ.
ಅದು ನಿನ್ನ ಕರ್ಮ" ಸಹನೆ ಕಳೆದುಕೊಂಡು ಧ್ವನಿ ಎತ್ತರಿಸಿದ.
"ಕರ್ಮ ಅಂತ ಯಾಕೆ ಅನ್ತಿಯಾ ಜಸ್ಸು.
ಅದು ನನ್ನ ಆದರ್ಶ.
ದುಡ್ಡು, ಕೀರ್ತಿ, ಅನುಕೂಲವೇ ನಿಂಗೆ ಹೆಚ್ಚಾದ್ರೆ ಅದಕ್ಕೆ ಯಾವತ್ತೂ ನಾನು ಬೆಲೆ ಕೊಡಲ್ಲ.
ನಂಗೆ ನನ್ನ ಧ್ಯೇಯ, ಆದರ್ಶ, ನನ್ನ ದೇಶ, ನನ್ನ ಜನವೇ ಹೆಚ್ಚು.
ನನ್ನವರನ್ನೆಲ್ಲ ಬಿಟ್ಟು ಯಾವುದೋ ದೇಶದಲ್ಲಿ ಕೇವಲ ಹಣಕ್ಕಾಗಿ, ಶ್ರೀಮಂತಿಕೆಗಾಗಿ ಪರಕೀಯತೆಯಿಂದ ಬಾಳೊಕೆ ನಂಗಿಷ್ಟ ಇಲ್ಲ ಜಸ್ಸು.
ನನ್ನ ಯಾವತ್ತೂ ವಿದೇಶ ಆಕರ್ಷಿಸಿಲ್ಲ.
ನನ್ನ ಓದಿಗೆ, ನನ್ನ ಪ್ರತಿಭೆಗೆ ನಿಂಗಿಂತಲೂ ಹೆಚ್ಚಿನ ಅವಕಾಶ ಇದೆ ನಂಗೆ.
ಫಾರಿನ್‌ಗೆ ಹೋಗೋದೇ ಮುಖ್ಯ ಆಗಿದ್ದಿದ್ದರೆ ನಾನು ಯಾವತ್ತೋ ಹೋಗಬಹುದಿತ್ತು.
ಇಲ್ಲಿನ ಸಂಸ್ಕೃತಿ ನಂಗೆ ಹೆಚ್ಚು.
ನನ್ನ ತಂದೆ-ತಾಯಿ ನಂಗೆ ಹೆಚ್ಚು.
ಆಮೇಲೆ ನನ್ನ ಗಂಡ, ನನ್ನ ಸಂಸಾರ.
ನನ್ನಮ್ಮ ನನ್ನ ಬೆಳೆಸಿರೋದು ಮದರ್ ಥೆರೆಸಾ ಥರ ಆಗಬೇಕು ಅಂತ, ವಿದೇಶದ ಹಣಕ್ಕೆ ನನ್ನ ಮಾರ್ಕೋ ಅಂತ ಯಾವತ್ತೂ ಹೇಳಿಲ್ಲ: 
ಯಾಕೊ ರೋಷ ಉಕ್ಕಿ ಬಂದಿತ್ತು.
ತನ್ನ ಬಗ್ಗೆ, ತನ್ನ ಆದರ್ಶದ ಬಗ್ಗೆ, ತನ್ನ ಅನಿಸಿಕೆಯ ಬಗ್ಗೆ, ತನ್ನ ಧೈಯದ ಬಗ್ಗೆ ಜಸ್ಸು ಯಾವಾಗಲೂ ಹೀಗೆಯೇ ಕೇವಲವಾಗಿಯೇ ಮಾತನಾಡುತ್ತಾನೆ.
ತನ್ನ ಆದರ್ಶವನ್ನು ಲೇವಡಿ ಮಾಡುತ್ತಾನೆ.
ಇನ್ನೊಬ್ಬರ ಭಾವನೆಗಳಿಗೆ ಗೌರವ ಕೊಡಬೇಕೆಂಬ ಸಾಮಾನ್ಯ ಪ್ರಜ್ಞೆಯೂ ಇವನಿಗಿಲ್ಲವಲ್ಲ.
ಪ್ರೀತಿಯ ಪೊರೆ ಮುಚ್ಚಿಕೊಂಡ ನಾನು ಅವೆಲ್ಲವನ್ನು ಅಲಕ್ಷಿಸಿದ್ದೆ.
ನನ್ನ ಭಾವನೆಗಳಿಗೆ ಬೆಲೆ ಕೊಡಲಾರದವನು, ನನ್ನ ಸೇವೆಯನ್ನು ಕರ್ಮ ಎಂದು ಹೀಗಳೆಯುವವನು ಮುಂದೆ ನನ್ನ ಹೇಗೆ ಬಾಳೆಸಿಯಾನು?
ಬರೀ ಪ್ರೀತಿ ಇದ್ದರಾಯಿತೆ?
ಪರಸ್ಪರ ಸ್ಪಂದಿಸುವಿಕೆ ಬೇಡವೇ?
ಪರಸ್ಪರ ಗೌರವ, ಆದರ ಬೇಡವೇ?
ತನಗೀಗ ಪರೀಕ್ಷಾ ಕಾಲ.
ಪ್ರೀತಿ ಮುಖ್ಯವೋ, ವ್ಯಕ್ತಿತ್ವ ಮುಖ್ಯವೋ ನಿರ್ಧರಿಸಬೇಕಾಗಿದೆ.
"ಜಸ್ಸು, ನಾವಿಷ್ಟು ದಿನ ಯಾವ ವಿಷಯವನ್ನೂ ಸೀರಿಯಸ್ಸಾಗಿ ತೆಗೆದುಕೊಂಡಿರಲೇ ಇಲ್ಲ ಅಲ್ಲವಾ?
ಬರೀ ಪ್ರೀತಿ, ಸಿನೆಮಾ, ಹೊಟೇಲ್, ಚಾಟಿಂಗ್ ಅಂತ ಕಾಲ ಕಳೆದುಬಿಟ್ವಿ, ನಿನ್ನ ಸ್ವಭಾವ, ಧೋರಣೆ, ನಿನ್ನ ಕನಸು, ನಿನ್ನ ಭವಿಷ್ಯ ಇದ್ಯಾವುದನ್ನೂ ನೀನು ತೋರಿಸದೆ ಬರೀ ಪ್ರೀತಿಯ ಮಳೆ ಮಾತ್ರ ಸುರಿಸುತ್ತಿದ್ದೆ.
ನಾನೂ ನನ್ನ ಆದರ್ಶ, ಭಾವನೆಗಳನ್ನು, ಸ್ವಭಾವಗಳನ್ನು ಮುಚ್ಚಿಟ್ಟುಬಿಟ್ಟೆ.
ನೀನೇ ನಾನು, ನಾನೇ ನೀನು ಎಂಬ ಭ್ರಮೆಯಲ್ಲಿ ತೇಲ್ತಾ ಇದ್ದೆ.
ನೀನು ಹಾಗೆ ಅಂದುಕೊಂಡಿದ್ದೆ ಅಲ್ವಾ?
ನಾವಿಬ್ಬರೂ ಇಷ್ಟೊಂದು ಬುದ್ಧಿವಂತರಾಗಿ ಒಂದೇ ಒಂದು ದಿನ ಕೂಡ ಮನದಾಳವನ್ನು ತೆರೆದಿಡಲಿಲ್ಲ.
ಭವಿಷ್ಯದ ಬಗ್ಗೆ ಕನಸು ಕಂಡಿದ್ದೇವೆ ವಿನಾ ಇದು ಹೀಗೆಯೇ ಇರಬೇಕು ಅನ್ನೋ ಕಲ್ಪನೆ ಕೂಡ ನಾನು ಪರಸ್ಪರ ಹೆಣೆಯಲಿಲ್ಲ.
ಬರೀ ಪ್ರೇಮಿಗಳಾಗಿ ಉಳಿದುಬಿಟ್ಟೆವು."
"ಈಗೇನಾಯ್ತು ಅಂತ ಭಾಷಣ ಮಾಡ್ತಾ ಇದ್ದಿಯಾ ರಿತು?
ಇವತ್ತಲದಿದ್ದರೆ ನಾಳೆ ಅರ್ಥ ಮಾಡಿಕೊಂಡರೆ ಆಯ್ತು ಬಿಡು, ಇಡೀ ಬದುಕೇ ನಮ್ಮ ಮುಂದಿದೆ.
ನಾವೇನು ಅನ್ನೋದು.
ನಿಧಾನವಾಗಿ ಸ್ಟಡೀ ಮಾಡಿದ್ರೆ ಆಯಿತು."
"ಅಷ್ಟು ಹೊತ್ತಿಗೆ ತಡವಾಗಿಬಿಟ್ರೆ ಹಿಂದಕ್ಕೆ ವಾಪಸ್ಸು ಬರಲಾರದಷ್ಟು ಮುಂದೆ ಹೋಗಿ ಪಶ್ಚಾತಾಪಪಡೋ ಹಾಗಾದ್ರೆ?" ಒಗಟಿನಂತೆ ನುಡಿದಳು.
"ಏನು ಹಾಗಂದ್ರೆ?" ಅರ್ಥವಾಗದೆ ಕೇಳಿದ.
"ನಮ್ಮಿಬ್ಬರ ಭಿನ್ನತೆ ಸ್ಪಷ್ಟವಾಗಿ ನನಗರಿವಾಗುತ್ತಾ ಇದೆ.
ನೀನು ಬಯಸೋ ಹೆಂಡತಿಯಂತೆ ನಾನಿರಲಾರೆ.
ನಾನು ಬಯಸೋ ಗಂಡನಂತೆ ನಿನ್ನಿಂದ ಇರಲು ಅಸಾಧ್ಯ.
ಅದಕ್ಕೆ ನಾವು ಈಗಲೇ ತೀರ್ಮಾನ ತಗೊಂಡುಬಿಡೋಣ."
"ಏನು ತೀರ್ಮಾನ ಈಗ ತಗೊಳ್ಳೋದು?
ನಾವಿಬ್ಬರು ಮದ್ವೆ ಆಗಬೇಕು ಅನ್ನೋ ತೀರ್ಮಾನ ತಗೊಂಡು ಎಷ್ಟೊಂದು ದಿನಗಳಾದವು?" ಕೋಪದಿಂದ ಮುಖ ಕೆಂಪಾಯಿತು.
"ಸಿಟ್ಟಾಗಬೇಡ ಜಸ್ಸು.
ವಿದೇಶದಲ್ಲಿರೋ ಗಂಡ ಸಿಗ್ತಾನೆ ಅಂದ್ರೆ ಕುಣಿದಾಡ್ಕೊಂಡು ಬರೋ ಹೆಣ್ಣು ನಿಂಗೆ ಹೆಂಡತಿಯಾಗಬೇಕು.
ಹಣ, ಒಡವೆ, ಆಸ್ತೀನೇ ಹೆಚ್ಚು ಅನ್ನೋ ಹೆಣ್ಣು ನಿಂಗೆ ಸಿಗಬೇಕು.
ನನ್ನ ಆದರ್ಶಗಳನ್ನು ಮೆಚ್ಚುವ, ಗೌರವಿಸುವ ಗಂಡು ನನ್ನ ಗಂಡನಾಗಬೇಕು.
ಹಣ, ಆಸ್ತಿ ಅಂದ್ರೆ ಅಲಕ್ಷಿಸುವ, ಮನುಷ್ಯತ್ವಕ್ಕೆ ಸ್ಪಂದಿಸುವ, ಕರುಣೆ, ಅನುಕಂಪ ತುಂಬಿರೋ ಆದರ್ಶ ವ್ಯಕ್ತಿ ನನಗೆ ಸಿಗಬೇಕು."
"ಅದೆಲ್ಲ ಈಗ ಹೇಗೆ ಸಾಧ್ಯ?
ನೀನೇ ಅಂಥ ಹೆಣ್ಣಾಗಿ ಬದಲಾಗಬೇಕು.
ನಂಗಾಗಿ ಅಷ್ಟು ಮಾಡೋಕೆ ಆಗಲ್ವಾ?" ಒತ್ತಾಯವಿತ್ತು ಧ್ವನಿಯಲ್ಲಿ.
"ಅದೇ ಬೇಡಿಕೆ ನಾನು ಇತ್ತರೆ?
ಅಂದ್ರೆ ನೀನು ನನಗಾಗಿ ಬದಲಾದ್ರೆ?"
"ಸಾಧ್ಯವೇ ಇಲ್ಲ.
ನಿನಗೋಸ್ಕರ ನನ್ನ ಇಷ್ಟು ದಿನದ ಕನಸು ಸಾಕಾರವಾಗ್ತ ಇರೋದನ್ನು ಬಿಟ್ಟು ನಿನ್ನ ಒಣ ಆದರ್ಶಗಳಿಗೆ ಬೆಲೆ ಕೊಡೋಕೆ ಸಾಧ್ಯನೇ ಇಲ್ಲ ರಿತು" ಕಡ್ಡಿ ತುಂಡಾದಂತೆ ಮಾತುಗಳು ಹೊರಟವು.
"ಥ್ಯಾಂಕ್ಸ್ ಜಸ್ಸು ನೇರವಾಗಿ ಅಭಿಪ್ರಾಯ ತಿಳಿಸಿದ್ದಕ್ಕೆ.
ನಿನ್ನಿಂದ ಅಸಾಧ್ಯವಾದದ್ದು ನನ್ನಿಂದ ಸಾಧ್ಯ ಎಂದು ಹೇಗೆ ನಿರೀಕ್ಷಿಸುತ್ತಿ?
ಅದಕ್ಕೆ ಹೇಳಿದ್ದು ನಾವು ಈಗಲೇ ತೀರ್ಮಾನ ಕೈಗೊಳೋಣ ಅಂದದ್ದು.
ಪ್ರೀತಿಸಿದ್ವಿ, ಒಳ್ಳೆಯ ಸ್ನೇಹಿತರಾಗಿದ್ದೆವು.
ಮುಂದೆ ಕೂಡ ಸ್ನೇಹಿತರಾಗಿಯೇ ಇದ್ದುಬಿಡೋಣ.
ನಿನ್ನ ಸ್ವಭಾವಕ್ಕೆ ಹೊಂದುವ ಹೆಣ್ಣು ನಿಂಗೆ ಸಿಗಲಿ ಅಂತ ಹಾರೈಸುತ್ತೇನೆ" ಎಂದವಳೇ ಮುಂದೆ ಮಾತು ಬೇಡವೆನ್ನುವಂತೆ ಎದ್ದು ನಿಂತಳು.
ಅವಾಕ್ಕಾಗಿ ನಿಂತುಬಿಟ್ಟ ಜಸ್ವಂತ್.
ಶಾಕ್‌ನಿಂದ ತಕ್ಷಣವೇ ಹೊರಬರಲಾಗಲಿಲ್ಲ.
ರಿತು ಇಷ್ಟೊಂದು ಕಠಿಣಳಾಗಬಹುದೇ?
ನಸುನಗು ಚೆಲ್ಲುತ್ತ, ಮಿದು ಮಾತನಾಡುವ ಸ್ನೇಹಮಯ ರಿತುವನು ಇದುವರೆಗೆ ನೋಡಿದ್ದನೇ ವಿನಾ ಖಂಡಿತವಾಗಿಯೂ ಕಡ್ಡಿ ತುಂಡಾದಂತೆ ನಿಷ್ಟುರವಾಗಿಯೂ ಮಾತಾಡಬಲ್ಲ, ಯಾರಿಗಾಗಿಯೂ ತನ್ನ ಸ್ವಂತಿಕೆಯನ್ನು ಬಿಡಲಾರದ ಛಲವಂತ ರಿತುವನ್ನು ನೋಡಿದ್ದೆ ಈಗ.
ಅದೂ ಬಾಳಿನ ನಿರ್ಧಾರದ ಪ್ರಶ್ನೆ ಬಂದಾಗ ಈ ರೀತಿ ವರ್ತಿಸಿಯಾಳೆಂಬ ಸುಳಿವು ಕೂಡ ಸಿಕ್ಕಿರಲಿಲ್ಲ.
ಇನ್ನೇನು ಮೆಚ್ಚಿದವಳನ್ನು ಕೈಹಿಡಿದು ಇಷ್ಟು ದಿನಗಳ ಪ್ರೇಮವನ್ನು ಸಾರ್ಥಕಪಡಿಸಿಕೊಂಡು ವಿದೇಶಕ್ಕೆ ಹೆಂಡತಿಯೊಂದಿಗೆ ಹಾರಿ, ಅಲ್ಲಿ ಹೊಸ ಬದುಕು, ಅದು ತನ್ನ ಒಲುಮೆಯ ರಿತುವಿನೊಂದಿಗೆ ಹೊಸ ಸಂಸಾರ ಎಂದು ಕನಸು ಕಂಡಿದ್ದವನಿಗೆ ಈಗ ಇದೆಲ್ಲ ಮರೀಚಿಕೆಯಾಗುತ್ತಿದೆಯೇ ಎನಿಸಿ ಖೇದವಾಯಿತು, ದುಃಖವಾಯಿತು.
ಯಾರು ಎಷ್ಟೇ ಹೇಳಿದರೂ ರಿತು ತನ್ನ ನಿರ್ಧಾರ ಬದಲಾಯಿಸದಾದಳು.
ಮದುವೆಯೊಂದೇ ಅಂತಿಮ ಗುರಿಯಲ್ಲ.
ಅದಿಲ್ಲದಿದ್ದರೂ ನಾನು ಬಾಳಬಲ್ಲೆ.
ತನ್ನ ಮುಂದೆ ಗುರಿಯಿದೆ.
ಆ ಗುರಿಯತ್ತ ಸಾಗಿ ತನ್ನ ಬದುಕನ್ನು ಸಾರ್ಥಕಪಡಿಸಿಕೊಳ್ಳುತ್ತೇನೆ ಎಂದುಬಿಟ್ಟಳು.
ಮನು, ತನುಜಾ ಇವರ್ಯಾರಿಗೂ ರಿತುವಿನ ನಿರ್ಧಾರ ಸರಿ ಕಾಣಲಿಲ್ಲ.
ಆದರ್ಶ ಮುಖ್ಯ ಆದರೆ ಅದಕ್ಕಾಗಿ ಅಷ್ಟೊಂದು ವರ್ಷಗಳ ಪ್ರೇಮವನ್ನು ತ್ಯಾಗ ಮಾಡುವ ಅನಿವಾರ್ಯತೆ ಇಲ್ಲ.
ಜಸ್ವಂತನ ತಂದೆ-ತಾಯಿ ಕೂಡ ಬಂದು ಪರಿಪರಿಯಾಗಿ ಪ್ರಯತ್ನಿಸಿ ವಿಫಲರಾದರು.
ಈ ಹೆಣ್ಣು ಒಂದು ಮೂರ್ಖ ಹೆಣ್ಣು ಎಂದೇ ಭಾವಿಸಿ ಪ್ರಯತ್ನ ಕೈಬಿಟ್ಟರು.
ಜಸ್ವಂತ್ ಹೊರಡುವ ದಿನ ರಿತು ಕೂಡ ಬಂದು ಶುಭ ಹಾರೈಸಿದಳು.
"ನಿಂಗೆ ಎಲ್ಲಾ ಒಳ್ಳೆಯದಾಗಲಿ.
ಆದಷ್ಟು ಬೇಗ ನಿನಗೊಪ್ಪುವಂಥ ಹುಡುಗಿಯನ್ನು ಮದುವೆ ಆಗಿ ಅಪ್ಪ-ಅಮ್ಮನ ಆಸೆನಾ ಈಡೇರಿಸು" ಎಂದಳು.
ವಿಷಾದ ಮಡುಗಟ್ಟಿದ ಕಣ್ಣುಗಳಿಂದ ರಿತುವನ್ನು ದಿಟ್ಟಿಸಿ, "ನೀನು ತುಂಬಾ ಕಟುಕಳು ರಿತು.
ನನ್ನ ಈ ರೀತಿ ಒಂಟಿ ಮಾಡುವ ಕೆಟ್ಟ ಬುದ್ದಿ ನಿನಗ್ಯಾಕೆ ಬಂತೋ?
ನನ್ನ ಜತೆ ನೀನು ಬರುವಂತಿದ್ದರೆ" ನಿರಾಶೆ ತುಂಬಿದ ಮಾತುಗಳು, ಆ ವಿಷಾದ, ಆ ನೋವು ಕ್ಷಣ ರಿತುವನ್ನು ಅಲುಗಾಡಿಸಿಬಿಟ್ಟವು.
ಆ ವಿಷಾದ ತುಂಬಿದ ಕಂಗಳಲ್ಲಿ ತಾನೊಂದೇ ಒಂದು ಮಾತು ನುಡಿದು ಮಿಂಚು ಹರಿಸಲೇ, ಅವನಾಸೆಗೆ ಸ್ಪಂದಿಸಿಬಿಡಲೇ ಎಂದುಕೊಂಡಳು.
ಆದರೆ ಈ ಗಳಿಗೆಯಲ್ಲಿ ನಾನು ದುರ್ಬಲಳಾಗಿ ಬಿಟ್ಟರೆ, ಸೆಂಟಿಮೆಂಟ್‌ಗೆ ಬಲಿಯಾಗಿಬಿಟ್ಟರೆ ಮುಂದೆ ಬಹಳ ಪಶ್ಚಾತ್ತಾಪಪಡಬೇಕಾದೀತು ಎಂದು ಮನಸ್ಸು ಎಚ್ಚರಿಸಿದಾಗ, ನೋವು ತುಂಬಿದ ಮನಸ್ಸಿನಿಂದಲೇ ಬೀಳ್ಕೊಟ್ಟಳು.
ಬೆಳಗ್ಗೆ ಬೇಗನೇ ಬಂದಿದ್ದ ರಿತು ತೋಟದಲ್ಲಿ ಕೆಲಸ ಮಾಡುತ್ತಿದ್ದ ಈರಜ್ಜನನ್ನು ಕಂಡು, "ಏನು ಈರಪ್ಪ, ಊರಿಗೆ ಹೋಗಬೇಕು, ಎಂಟು ದಿನ ರಜೆ ಕೊಡಿ ಅಂತ ಜಗಳ ಮಾಡಿ ಹೋಗಿದ್ದೆ.
ಅದೇನು ಎರಡೇ ದಿನಕ್ಕೆ ಬಂದುಬಿಟ್ಟಿದ್ದೀಯಾ?" ಎಂದು ಕೇಳಿದಳು.
ಬದನೆ ಗಿಡಗಳ ಸುತ್ತ ಪಾತಿ ಮಾಡುತ್ತಿದ್ದ ಈರಜ್ಜ, "ಹೂ ಕಣವ್ವ ಬ್ಯಾಗ್ ಬಂದುಬಿಟ್ಟೆ.
ಈ ಕೆಲಸ ನನ್ನ ಕರೀತಾ ಇತ್ತಲ್ಲರವ್ವ.
ಅದ್ಕೆ ಶ್ಯಾನೇ ಬ್ಯಾಗ ಬಂದುಬುಟ್ಟೆ" ಎಂದ ಮುಖ ಮರೆಸುತ್ತ.
ಏಕೋ ಮುಖವೆಲ್ಲ ಸೋತು ಹೋಗಿತ್ತು.
ಹೋಗುವಾಗಿನ ಉತ್ಸಾಹ, ಆ ಸಡಗರ ಈಗೆಲ್ಲಿ ಹೋಯಿತು ಎಂದುಕೊಂಡು,"ಯಾಕಜ್ಜ ತುಂಬ ಬೇಸರಪಟ್ಟುಕೊಂಡಿದ್ದೀಯಾ?
ಊರಿನಲ್ಲಿ ಮಗ-ಸೊಸೆ ಎಲ್ಲಾ ಚೆನ್ನಾಗಿದ್ದಾರಾ?"
"ಅವ್ರಿಗೆನವ್ವ ಸೆಂದಾಗಿದಾರೆ.
ನಾನೇ ಸಂದಾಗಿಲ್ಲ ಅವರ್ಗೆ.
ನಂಗೂ ವಯಸ್ಸಾಗೈತೆ ಅಲರಾ.
ಆದ್ಕೆ ಈ ಮುದ್ಕನ ಮೇಲೆ ಎಲ್ಲರಿಗೂ ಕ್ವಾಪ" ಟವೆಲಿನಿಂದ ಕಣ್ಣೊರೆಸಿಕೊಂಡ.
"ನಿನ್ನಂಥವನ ಮೇಲೂ ಕೋಪನಾ ಈರಜ್ಜ?
ಪಾಪ, ಅವರಿಗೇನು ಮಾಡ್ತೀಯಾ ನೀನು.
ಇಲ್ಲಿ ದುಡಿದದ್ದನ್ನೆಲ್ಲ ನಿನ್ನ ಸ್ವಂತಕ್ಕೂ ಖರ್ಚುಮಾಡಿಕೊಳ್ಳದೆ ಎಲ್ಲಾ ಕೂಡಿ ಹಾಕಿಕೊಟ್ಟು ಬರ್ತಿಯಲ್ಲಾ.
ಅದಕ್ಕಾ ಕೋಪ ಅವರಿಗೆ ನಿನ್ನ ಮೇಲೆ.
ಏಕೆ ನಿನ್ನ ಮಗ-ಸೊಸೆಗೆ ನಿನ್ನ ಈ ವಯಸ್ಸಿನಲ್ಲಿ ದುಡಿಸಬೇಕಾ?
ಒಂದಿಷ್ಟು ಅನ್ನ ಹಾಕೊ ಯೋಗ್ಯತೆ ಅವರಿಗಿಲ್ಲವಾ?
ಮಗ-ಸೊಸೆ ತಾಲಕ್ಕೆ ಕುಣಿದು ಓಡುತ್ತಾನೇನೂ?"
"ಬಿಡ್ತು ಅನ್ರವ್ವ.
ನನ್ನ ಸೊಸೆ ದ್ವಾವತೀ ಕಣವ್ವ.
ಆ ಮಾತಾಯಿನಾ ತಂಪು ಹೊತ್ತಲ್ಲಿ ನೆನ್ಕೋಬೇಕು.
ಆ ಮಗಿಂದೇನೂ ತಪ್ಪಿಲ್ಲ ಕಣವ್ವ.
ಆ ಕಿರಾತ್ಕನದ್ದೇ ಕಣವ್ವ ಎಲ್ಲಾ ಹಿಕಮತ್ತು."
"ಏನು, ನಿನ್ನ ಮಗನೇ ಸರಿ ಇಲ್ವಾ?
ನಿಜಾನಾ?ಸೊಸೆ ಒಳ್ಳೆಯವಳು, ಮಗನೇ ಕೆಟ್ಟವನಾ?
ಹೀಗೂ ಇರುತ್ತಾ ಪ್ರಪಂಚ?
ನಿನ್ನ ಕತೀ ವಿಚಿತ್ರದಲ್ಲ ಈರಜ್ಜ" ಅಚ್ಚರಿಪಟ್ಟಳು.
"ಯಾಕಜ್ಜ, ನೀನೇ ಹೆತ್ತ ಮಗ ನಿನ್ನ ದ್ವೇಷಿಸುತ್ತಾನೆ?
ಹೆತ್ತ ಅಪ್ಪ ಅನ್ನೋ ಪ್ರೀತಿ ಇಲ್ವಾ?"
"ಅಂಗಿದ್ದಿದ್ರೆ ನಾನ್ಯಾಕವ್ವ ಇಲ್ಲಿರುತ್ತಿದ್ದೆ?
ಉಟ್ಟಿದ ಊರ್‍ನ ಬಿಟ್ಟು ಬಂದು ಒಂಟಿ ಬ್ಯಾತಾಳ್ನಂಗೆ ಅಗಲು-ರಾತ್ರಿ ಎತ್ತ ಕರುಳ್ನ ನೆನಸ್ಕತ ಸಂಕಟಪಡೋ ಗತಿ ಯಾಕವ್ವಾ ಬತ್ತಾ ಇತ್ತು?
ಆ ಶಿವ ಒಳ್ಳೇದನ್ನ ನನ್ನ ಅಣೆ ಮ್ಯಾಲೇ ಬರಿಲಿಲ್ಲ ಕಣವ್ವ.
ನಾನೊಬ್ಬ ಪಾಪಿ ಮುಂಡೆ ಮಗ ಕಣವ್ವ"
 ಕಣ್ಣೀರು ಹಾಕುತ್ತಿದ್ದ ಈರಜ್ಜನನ್ನು ನೋಡಿ ಖೇದವೆನಿಸಿ, ಛೇ, ತಾನೇಕೆ ಆತನ ದುಃಖವನ್ನು ಕೆದಕಿದೆನೋ ಎನಿಸಿ ಪಶ್ಚಾತ್ತಾಪಪಟ್ಟಳು.
"ಹೋಗ್ಲಿ ಬಿಡು ಈರಜ್ಜ, ಇಲ್ಲಿರುವವರೆಲ್ಲ ಸಮಾನ ದುಃಖಿಗಳೇ.
ನೀನು ಕೂಡ ಅಂಥವರಲ್ಲಿ ಒಬ್ಬ.
ಇಲ್ಲಿ ನಿನಗೇನು ಕಡಿಮೆ ಆಗಿದೆ?
ಮೂರು ಮೂರು ದಿನಕ್ಕೂ ಅಲ್ಲಿಗೆ ಹೊಗೋದು ಯಾಕೆ?
ಹೀಗೆ ಮನಸ್ಸು ಕೆಡಿಸಿಕೊಂಡು ಅಳುವುದು ಯಾಕೆ?
ಗೊತ್ತಿದು ಗೊತ್ತಿದ್ದು ನೀನು ಹೋಗೋದೇ ತಪ್ಪು.
ಒಬ್ಬ ವ್ಯಕ್ತಿ ಹೀಗೆ ಅಂತ ತಿಳ್ಕೊಂಡ ಮೇಲೂ ಪದೇ ಪದೇ ಪರೀಕ್ಷಿಸಬಾರದು ಈರಜ್ಜ, ಕಷ್ಟಪಟ್ಟು ಕೆಲ್ಸ ಮಾಡ್ತೀಯಾ.
ದುಡಿದ ಹಣವೆಲ್ಲ ಮಗನಿಗೆ ಕೊಟ್ಟು ಬರ್ತಿಯಾ.
ಇನ್ನಾದರೂ ಬುದ್ದಿ ಕಲ್ತ್ಕೊ, ನಿನ್ನ ಕಷ್ಟ-ಸುಖಕ್ಕೆ ಬೇಕಾದರೆ ಏನು ಮಾಡ್ತೀಯಾ?
ಇವತ್ತೇ ಗಟ್ಟಿ ಮನಸ್ಸು ಮಾಡ್ಕೊಬೇಕು ತಿಳೀತಾ, ಇನ್ಯಾವತ್ತಾದ್ರೂ ಮಗನ ನೋಡೋಕೆ ಹೋಗ್ತಿನಿ ಅಂದ್ರೆ ನೋಡು.
ನಿಂಗೆ ರಜಾನೇ ಕೊಡಲ್ಲ" ಗದರಿಸಿ, ಈರಜ್ಜನ ಮನಸ್ಸಿಗೆ ನಾಟುವಂತೆ ಹೇಳಿದಳು.
ಮನಸ್ಸಿನಲ್ಲಿ ಪಾಪ, ಈರಜ್ಜನಿಗೆ ಕರುಳಿನ ಸೆಳೆತ, ಇರುವವನೊಬ್ಬ ಮಗ, ಈ ಮಗನೂ ಹೀಗಾಗಿ ಬಿಟ್ಟರೆ ಈರಜ್ಜನಿಗೆ ಯಾರಿದ್ದಾರೆ ಎಂದುಕೊಂಡಳು.
"ಇಲ್ಲಾ ಕಣವ್ವ, ಇನ್ಯಾವತ್ತೂ ಅತ್ತ ಕಡೆಗೂ ತಲೆ ಆಕಿ ಮಾಲ್ಗಾಕಿಲ್ಲ.
ಆಟೇಲ್ಲ ಮಾತಾಡಿದ ಮ್ಯಾಕೂ ನಾ ಓದ್ರೆ ಮನಸ್ಯ ಆಕ್ತಿನೇನವ್ವ.
ಅವನು ನನ್ನ ಮಗ ಅಲ್ಲಾ ಕಣವ್ವ, ನನ್ನ ಸತ್ರು.
ಎತ್ತ ಹೊಟ್ಟೆ ಉರಿಸೋ ಸತ್ರು ಕಣವ್ವ.
ಅವನ ಬಾಯಲ್ಲಿ ಇದನ್ನೆಲ್ಲ ಕ್ಯಾಳಿದ್ಯಾ ಮ್ಯಾಕೂ ಇನ್ನೂ ಆ ಸಿವ ನನ್ನ ಈ ಭೂಮಿ ಮ್ಯಾಲೆ ಬುಟ್ರವ್ವನಲ್ಲ.
ನನ್ನಂಥೋರೆ ಬದ್ಕಿರಬಾರದು.
ವಿಸ ತಗೊಂಡು ಪಿರಾಣ ಬುಟ್ಟುಬುಡೋಣ ಅನ್ಸುತ್ತೆ ರಿತವ್ವ."
"ಛೇ ಛೇ ಅಂಥ ಮಾತ್ಯಾಕೆ ಆಡ್ತೀಯಾ ಈರಜ್ಜ, ಪ್ರಾಣ ತೆಕ್ಕೊಳೋವಂಥ ಗತಿ ಏನು ನಿಂಗೆ ಬಂದಿರೋದು?
ಇಲ್ಲಿ ನಿನ್ನಂಥವರೆಲ್ಲ ನೆಮ್ಮದಿಯಾಗಿ ಬದುಕ್ತಾ ಇಲ್ವಾ?
ಊರು, ಮಗ ಅನ್ನೋ ಸೆಳತನ ಬಿಟ್ಟುಬಿಡು.
ಆ ದೇವರು ತಾನಾಗಿಯೇ ಕರ್ಕೊಳ್ಳತನಕ ಅಂಥ ಆಲೋಚನೆ ಮಾಡಬೇಡ.
ನಿನ್ನಂಥ ಒಳ್ಳೆಯ ಮನಸ್ಸಿನವನಿಗೆ ಅಂಥ ಕೆಟ್ಟ ಮಗ ಹುಟ್ಟಬಾರದಿತ್ತು.
ಹೋಗ್ಲಿ ಬಿಡು ಮಗನೇ ಇಲ್ಲ ಅಂತ ತಿಳ್ಕೊ, ಇನ್ಯಾವತ್ತು ನನ್ನ ಮುಂದೆ ಕಣ್ಣೀರು ಹಾಕುವುದಾಗಲಿ, ನೊಂದುಕೊಳ್ಳುವುದಾಗಲಿ ಮಾಡಿದ್ರೆ ನೋಡು ಗೊತ್ತಾಯ್ತಾ?" ಅನುನಯದಿಂದ ರಿತು ಪ್ರೀತಿ ತುಂಬಿ ಹೇಳುತ್ತಿದ್ದರೆ, ಈರಜ್ಜನ ಕಣ್ಣುಗಳಲ್ಲಿ ಇಣುಕುತ್ತಿದ್ದ ಕಣ್ಣೀರು ಹಾಗೆಯೇ ಇಂಗಿ ಹೋಯಿತು.
ತನ್ನ ಮೊಮ್ಮಗಳೇ ಸಮಾಧಾನಿಸುತ್ತಿರುವಂತೆ ಭಾಸವಾಗಿ, "ಆಯ್ತವ್ವ, ಇನ್ಯಾವತ್ತೂ ಕಣ್ಣೀರಾಕಾಕಿಲ್ಲ.
ಆ ದ್ಯಾವ್ರ ಮ್ಯಾಲೆ ಆಣೆ ಕಣವ್ವ" ಎಂದ ಭಾವಪರವಶನಾಗಿ, ಅವನ ಉತ್ತರಿಂದ ತೃಪ್ತಳಾದ ರಿತು ಮೆಲು ನಗುತ್ತ "ಗುಡ್ ಈರಜ್ಜ ಸದಾ ಹೀಗೇ ಇರಬೇಕು" ಎಂದು ಹೇಳಿ ಒಳಹೋದಳು.
ರಿತು ಒಳ ಹೋಗುವುದನ್ನೇ ನೋಡುತ್ತಿದ್ದ ಈರಜ್ಜನಿಗೆ ತನ್ನ ಬದುಕಿನ ಒಂದೊಂದೇ ಚಿತ್ರಣಗಳು ಕಣ್ಮುಂದೆ ಹಾದುಹೋಗತೊಡಗಿದವು.
ಮೆಚ್ಚಿ, ಹಟ ಹಿಡಿದು ಗೌರಿಯನ್ನೇ ಮದುವೆಯಾಗಬೇಕೆಂದು ಶತಪ್ರಯತ್ನ ನಡೆಸಿ, ಸಿರಿವಂತ ಮನೆಯ ಅಪೂರ್ವ ಸುಂದರಿ ಗೌರಿಯನ್ನು ಕೈಹಿಡಿದಿದ್ದ ಈರೇಶ, ಮೆಚ್ಚಿದವನ ಹಿಂದೆ ಓಡಿ ಹೋದವಳೆಂದು ತೌರಿನವರು ಧಿಕ್ಕರಿಸಿ, ಕೈಬಿಟ್ಟಾಗ, ಈರೇಶನ ಪ್ರೇಮದಲ್ಲಿ ತನ್ನೆಲ್ಲ ನೋವನ್ನು ಮರೆತು ತನ್ನ ಸಂಸಾರದಲ್ಲಿ ಮುಳುಗಿಹೋದಳು.
ಇವರಿಬ್ಬರ ಅನ್ನೋನ್ಯ ದಾಂಪತ್ಯ ನೋಡಿದ ವಿಧಿಗೆ ಸಹಿಸಲಾಗಲಿಲ್ಲವೇನೋ.
ಹಾವು ಕಚ್ಚಿದ್ದೇ ನೆವವಾಗಿ ವರ್ಷದ ಮಗು ರಂಗನಾಥನನ್ನು ತಬ್ಬಲಿಯನ್ನಾಗಿ ಮಾಡಿ ಗೌರಿ ಈ ಲೋಕವನ್ನೇ ಬಿಟ್ಟು ನಡೆದಿದ್ದಳು.
ಪ್ರೀತಿಯ ಪತ್ನಿಯ ಈ ಅಗಲಿಕೆಯಿಂದ ಕಂಗಾಲಾಗಿದ್ದ ಈರೇಶ ರಂಗನಾಥನನ್ನು ನೋಡುತ್ತ, ಅವನನ್ನು ಸಾಕುತ್ತ, ತನ್ನ ದುಃಖವನ್ನು ಇಂಗಿಸಿಕೊಳ್ಳುತ್ತಿದ್ದ.
ಇಷ್ಟು ಬೇಗ ಪತ್ನಿಯನ್ನು ಕಳೆದುಕೊಂಡು ಹೀಗೆ ಒಂಟಿಯಾಗುವೆನೆಂದು ಕನಸು-ಮನಸ್ಸಿನಲ್ಲಿಯೂ ನೆನೆಸದ ಈರೇಶ ಸದಾ ಗೌರಿಯ ನೆನಪಿನಲ್ಲಿಯೇ ದಿನ ದೂಡುತ್ತಿದ್ದನು.
ಇನ್ಯಾರೇ ಬಂದರೂ ಗೌರಿಯ ಸ್ಥಾನ ತುಂಬಲಾರರೆಂಬ ಸತ್ಯ ಗೊತ್ತಿದ್ದೇ ಮರು ವಿವಾಹಕ್ಕೆ ಮನಸ್ಸು ಮಾಡದೆ, ರಂಗನಾಥನಿಗೆ ಚಿಕ್ಕಮ್ಮನ ಕಾಟ ತಪ್ಪಿಸಿದ್ದ.
ಯಾವ ಕಾರಣಕ್ಕೂ ಮನೆಗೆ ಮತ್ತೊಂದು ಹೆಣ್ಣನ್ನು ತರಲಾರನೆಂಬ ಶಪಥ ಮಾಡಿದ್ದ.
ಅಪ್ಪ-ಅಮ್ಮ ಎರಡೂ ಆಗಿ ರಂಗನಾಥನಿಗೆ ಯಾರ ಕೊರತೆ ಕಾಣದಂತೆ ಬೆಳೆಸುತ್ತಿದ್ದ.
ತನ್ನ ಹಾಗೂ ಗೌರಿಯ ಪ್ರೇಮದ ಕುರುಹು ಈ ಮಗ.
ಇವನಿಗೆ ಯಾವ ರೀತಿಯಲ್ಲೂ ನೋವಾಗಬಾರದು ಎಂದು ಬಹಳಷ್ಟು ಶ್ರಮಿಸುತ್ತಿದ್ದ.
ಮಗ ದಿನದಿನಕ್ಕೆ ಬೆಳೆಯುತ್ತಿದ್ದ.
ಆ ಸಮಯದಲ್ಲಿಯೇ ನಾಗಮ್ಮನ ಪರಿಚಯವಾದದ್ದು.
ಪಕ್ಕದ ತೋಟದಲ್ಲಿದ್ದ ನಾಗಮ್ಮ ಗಂಡನನ್ನು ಕಳೆದುಕೊಂಡ ವಿಧವೆಯಾಗಿದ್ದಳು.
ಒಂಟಿ ಹೆಣ್ಣು ಬಂಧು-ಬಳಗದವರಿಲ್ಲ.
ಹಾಗಾಗಿ ಈರಜ್ಜನ ಸಹಾಯ ಯಾಚಿಸಿದ್ದಳು.
ತನ್ನ ತೋಟದ ಕೆಲಸ ಮಾಡುತ್ತಲೇ ತನ್ನ ಕೆಲಸದ ನಡುವೆಯೂ ಕನಿಕರಿಸಿ, ಆಕೆಯ ತೋಟದ ಕೆಲಸವನ್ನು ಮಾಡಿಕೊಡುತ್ತಿದ್ದ.
ಈ ಸಹಾಯವನ್ನು ಕೃತಜ್ಞತೆಯಿಂದ ನೆನೆಯುತ್ತಿದ್ದ ನಾಗಮ್ಮ ಈರೇಶನಿಂದ ಆಕರ್ಷಿತಳಾದಳು.
ಅವಳು ಗಂಡನಿಲ್ಲದ ಹೆಣ್ಣು, ಇವನು ಹೆಂಡತಿ ಇಲ್ಲದ ಗಂಡು.
ಬೆಂಕಿಯ ಮುಂದೆ ಬೆಣ್ಣೆ ಕರಗದೇ ಇದ್ದೀತೇ?
ಸ್ನೇಹ ಸಲುಗೆಗೆ ತಿರುಗಲು ತಡವಾಗಲಿಲ್ಲ.
ನಾಗಮ್ಮ ಒಳ್ಳೆಯ ಹೆಣ್ಣು.
ಪಾಪ ಒಂಟಿ ಹೆಣ್ಣು.
ಮೇಲಾಗಿ ಲಕ್ಷಣವಂತೆ.
ಈರೇಶನೂ ಇನ್ನೂ ಪ್ರಾಯವಂತ.
ಗೌರಿ ಮನದಲ್ಲಿಯೇ ಇದ್ದರೂ ಮೈ ಬಿಸಿ ಆರಿರಲಿಲ್ಲ.
ಪ್ರಕೃತಿ ಧರ್ಮಕ್ಕೆ ಸೋಲದವರಾರು?
ಹೇಗೋ ನಾಗಮ್ಮ-ಈರೇಶ ಒಂದಾದರು.
ಆದರೆ ಆ ಸಂಬಂಧ ನಾಲ್ಕು ಜನಕ್ಕೆ ಕಾಣದಂತೆಯೇ ನಡೆಯುತ್ತಿತ್ತು.
ಪಾಪ, ಈರೇಶ ಮನಸ್ಸು ಮಾಡಿದ್ದರೆ ಎಂಥ ಹೆಣ್ಣನ್ನಾದರೂ ಮದುವೆಯಾಗಬಹುದಿತ್ತು.
ಆದರೆ ಹೆಂಡತಿಗೆ ನಿಷ್ಠನಾಗಿ, ಒಂಟಿಯಾಗಿ ಬಾಳುತ್ತಿದ್ದಾನೆ.
ಅವನ ನಿಯತ್ತಿಗೆ ಎಣೆ ಇದೆಯೇ ?
ಇಂಥ ವ್ಯಕ್ತಿ ಮತ್ತೊಬ್ಬ ಇರಲು ಸಾಧ್ಯವೇ?
ಬಹಳ ಸಂಯಮದ ಗಂಡು ಎಂದೇ ಜನ ಭಾವಿಸಿರುವಾಗ ಈರೇಶನನ್ನು ಯಾರೂ ಸಂಶಯವಾಗಿ ನೋಡದಾದರು.
ನಾಗಮ್ಮನೂ ಒಳ್ಳೆಯ ಹೆಂಗಸೇ, ಪಾಪ, ಯಾರೂ ಇಲ್ಲದ ಒಂಟಿ ಹೆಣ್ಣು.
ಈರೇಶ ಆಕೆಗೆ ಸಹಾಯ ಮಾಡುತ್ತಿದ್ದಾನೆ ಎಂದೇ ಜನ ತಿಳಿದಿದ್ದರು.
ಈರೇಶ ಹಾಗೂ ನಾಗಮ್ಮನೂ ಯಾರಿಗೂ ಸಂಶಯ ಬಾರದಂತೆಯೇ ನಡೆದುಕೊಳ್ಳುತ್ತಿದ್ದರು.
ಎಷ್ಟೋ ವರ್ಷಗಳ ಕಾಲ ಈ ಸಂಬಂಧ ಹೀಗೆಯೇ ನಡೆದಿತ್ತು.
ಆದರೆ ವಯಸ್ಸಿಗೆ ಬರುತ್ತಿದ್ದ ರಂಗನಾಥನಿಗೇಕೊ ಈ ವಾಸನೆ ಬಡಿಯಹತ್ತಿದಾಗ ಅಪ್ಪನ ಮೇಲೆ ರೇಗಾಡತೊಡಗಿದ.
ನಾಗಮ್ಮನ ಮನೆಗೆ ಹೋಗುವುದನ್ನು ವಿರೋಧಿಸಹತ್ತಿದ.
ಮುದ್ದಿನ ಮಗನ ವಿರೋಧ ನುಂಗಲಾರದ ತುತ್ತಾಗಿತ್ತು.
ಇತ್ತ ಮಗನನ್ನು ಬಿಡಲಾರ, ಅತ್ತ ನಾಗಮ್ಮನನ್ನು ಬಿಡಲಾರ.
ಈ ಇಬ್ಬದಿಯ ಸಂಕಟದಲ್ಲಿ ತೊಳಲಾಡುತ್ತಿದ್ದಾಗಲೇ ನಾಗಮ್ಮನೇ ಈ ಸಂಬಂಧಕ್ಕೆ ಇತಿಶ್ರೀ ಹಾಡಿದಳು.
ವಯಸ್ಸಿಗೆ ಬಂದಿರುವ ಮಗ ಇರುವಾಗ, ಅದೂ ಆತನಿಗೆ ಅನುಮಾನ ಬಂದಿರುವಾಗ ನಮ್ಮ ಈ ಸಂಬಂಧ ಮುಂದುವರಿಯುವುದು ಬೇಡ.
ಇಷ್ಟು ದಿನ ಸ್ನೇಹ, ಪ್ರೀತಿ, ವಿಶ್ವಾಸ ತೋರಿಸಿ ಒಂಟಿತನ ದೂರ ಮಾಡಿದ್ದೆ.
ಇನ್ನು ಮುಂದೆ ದೂರವೇ ಇದ್ದುಬಿಡೋಣವೆಂದು ಹೇಳಿದಾಗ ಈರೇಶ ಮೌನವಾಗಿಯೇ ಒಪ್ಪಿಗೆ ಸೂಚಿಸಿದ್ದ.
ಆದರೆ ಆದಷ್ಟು ಸುಲಭವಾಗಿರಲಿಲ್ಲ.
ಒಮ್ಮೆ ಬೆಳೆದುಕೊಂಡಿದ್ದ ಸಂಬಂಧದ ಮೈತ್ರಿಯನ್ನು ಕಡಿದು ಹಾಕುವುದು ಕಷ್ಟವಾಗಿತ್ತು.
ಆದರೆ ಮಗನಿಗಾಗಿ ಆ ನೋವನ್ನು ಸಹಿಸಲು ಸಿದ್ದನಾದ.
ನಾಗಮ್ಮನನ್ನು ನೋಡದೆ ದಿನಗಳು ಯುಗಗಳಂತೆ ಭಾಸವಾಗಿ ಬಳಲಿ ಹೋಗಿದ್ದ.
ಇತ್ತ ರಂಗನಾಥ ಅಪ್ಪನ ಈ ಸಂಕಟವನ್ನು ನೋಡುತ್ತಲೇ ದಿಗ್ವಿಜಯ ಸಾಧಿಸಿದಂತೆ ಬೀಗಿದ್ದ.
ಅಪ್ಪ ನಾಗಮ್ಮನ ಮನೆಗೆ ಹೋಗದಂತೆ, ಆಕೆಯನ್ನು ನೋಡದಂತೆ ದಿಗ್ಬಂಧನೆಯನ್ನೇನೋ ಹಾಕಿದ್ದ.
ಆದರೆ ಆಕೆಗಾಗಿ ಮಿಡಿಯುವ ಹೃದಯಕ್ಕೆ ಕಡಿವಾಣ ಹಾಕಲಾಗಿರಲೇ ಇಲ್ಲ.
ಈರೇಶ ದೂರವೇ ಇದ್ದರೂ ನಾಗಮ್ಮನಿಗಾಗಿ, ಆಕೆಯ ಒಳಿತಿಗಾಗಿ ಹಾರೈಸುತ್ತಿದ್ದ.
ಮಗನಿಗೆ ಮದುವೆ ಮಾಡಿ ಸೊಸೆಯನ್ನು ಮನೆಗೆ ತಂದರೆ ಮಗ ತನ್ನ ಸಂಸಾರದಲ್ಲಿ ಮುಳುಗಿ ತನ್ನ ತಂಟೆಗೆ ಬಾರದಂತಿರುತ್ತಾನೇನೋ ಎಂದು ಭಾವಿಸಿ, ಹತ್ತಾರು ಊರು ಹುಡುಕಿ, ಮುದ್ದಾದ ಹುಡುಗಿಯನ್ನು ಹುಡುಕಿ ಮನೆ ತುಂಬಿಸಿಕೊಂಡ ಸೊಸೆ ಕಮಲಿ ರೂಪದಲ್ಲಿ ರತಿಯಾದರೆ, ವಿನಯದಲ್ಲಿ ನಡೆ-ನುಡಿಯಲ್ಲಿ ಸೀತೆಯಂತಿದ್ದಳು.
ಮಾವನನ್ನು ಕಂಡರೆ ಹೆತ್ತ ತಂದೆಯಷ್ಟೇ ಗೌರವ, ಪ್ರೀತಿ, ಹೊಟ್ಟೆಯಲ್ಲಿ ಹುಟ್ಟಿದ ಮಗುವಿಗಿಂತ ಸೊಸೆಯೇ ಪ್ರೀತಿ-ವಾತ್ಸಲ್ಯ ತೋರಿಸಿ, ಮಗಳಂತಾಗಿದ್ದಳು.
ಯಾವ ಜನ್ಮದ ಪುಣ್ಯವೋ ಇಂಥ ಸೊಸೆ ಸಿಕ್ಕಿರುವುದು ಎಂದು ಈರೇಶ ಹಿರಿಹಿರಿ ಹಿಗ್ಗುತ್ತಿದ್ದ.
ಆದರೆ ಆ ಹಿಗ್ಗು ಹೆಚ್ಚು ದಿನ ಉಳಿಯುವಂತೆ ಕಾಣಲಿಲ್ಲ.
ರಂಗನಾಥನಿಗೆ ಹೆಂಡತಿ ತನ್ನ ಅಪ್ಪನನ್ನು ಅಷ್ಟೊಂದು ಓಲೈಸುವುದು ಸರಿ ಕಾಣುತ್ತಿರಲಿಲ್ಲ.
ಕಮಲಿ ಮಾವನ ಸೇವೆ ಮಾಡುತ್ತಿದ್ದರೆ, ಆತನೊಂದಿಗೆ ನಕ್ಕು ಮಾತಾಡುತ್ತಿದ್ದರೆ ಸಹಿಸಲಾರದೆ ರೇಗುತ್ತಿದ್ದ.
ನೇರವಾಗಿ ಹೆಂಡತಿಗೆ ಹೇಳಲಾರದೆ ಅಪ್ಪನನ್ನು ಕಂಡರೆ ಸಿಡುಕುತ್ತಿದ್ದ.
ಹೀಗ್ಯಾಕೆ ಅಂತ ಮೊದಮೊದಲು ಈರೇಶನಿಗೆ ಅರ್ಥವೇ ಆಗುತ್ತಿರಲಿಲ್ಲ.
ನಿಧಾನವಾಗಿ ಅರ್ಥವಾಗತೊಡಗಿತು.
ಈರೇಶನಿಗೆ ಭೂಮಿ ಮೇಲೆ ಬದುಕುವುದೇ ಬೇಡವೆನಿಸಿಬಿಟ್ಟಿತು.
ಹೆತ್ತ ಮಗನಿಗೆ, ತನ್ನ ಹೆತ್ತ ತಂದೆಯ ಮೇಲೆಯೇ ಸಂಶಯ.
ಅಪ್ಪನನ್ನು ನಂಬಲಾರ.
ಆಡಲಾರದೆ ಮುಸುಕಿನಲ್ಲಿಯೇ ಗುದ್ದುತ್ತಿದ್ದಾನೆ.
ಎಂದಾದರೊಮ್ಮೆ ನೇರವಾಗಿ ಆರೋಪಿಸಲಾರನೇ ಎನಿಸಿ ಬೆಚ್ಚಿದನು.
ಈ ನೋವಿನಲ್ಲಿರುವಾಗಲೇ ನಾಗಮ್ಮ ಹಾಸಿಗೆ ಹಿಡಿದ ಸುದ್ದಿ ತಿಳಿದವನೇ, ಮಗನಿಗೆ ಅಂಜದೆ ಹೊರಟುಬಿಟ್ಟ.
ಕೊನೆಗಾಲದಲ್ಲಿದ್ದ ನಾಗಮ್ಮ ಒಂಟಿಯಾಗಿ ಪರಿತಪಿಸುತ್ತಿರುವುದನ್ನು ಕಂಡು, ನಿಸ್ವಾರ್ಥದಿಂದ ಸೇವೆ ಮಾಡಿದನು.
ನಾಗಮ್ಮಳನ್ನು ಈ ಪರಿಸ್ಥಿತಿಯಲ್ಲಿ ನೋಡಿಕೊಳ್ಳುವುದು ತನ್ನ ಕರ್ತವ್ಯವೆಂದು ಬಗೆದು ಹಗಲಿರುಳು ಸೇವೆ ಮಾಡಿ ನಾಗಮ್ಮ ಸಂತೃಪ್ತಿಯಾಗಿ ಕಣ್ಮುಚ್ಚುವಂತೆ ಮಾಡಿ, ಆಕೆಯ ಅಂತ್ಯ ಸಂಸ್ಕಾರವನ್ನು ಮಾಡಿಯೇ ಮನೆಗೆ ಬಂದರೆ ಮಗ ಮನೆಯೊಳಗೆ ಬಾರದಂತೆ ತಡೆದ.
ಸೊಸೆ ಕಣ್ಣೀರು ಹಾಕುತ್ತಾ ಗಂಡನನ್ನು ಬೇಡುತ್ತಿದ್ದರೂ ಬಾಗಿಲು ಹಾಕಿಯೇಬಿಟ್ಟಾಗ ಈರೇಶನಿಗೆ ಬದುಕು ಬೇಡವೆನಿಸಿ ಸಾಯಬೇಕೆಂದು ನಿರ್ಧರಿಸಿ, ಅಲ್ಲಿಂದ ಹೊರಟುಬಿಟ್ಟ ಹಾಗೆ ಹೊರಟವನಿಗೆ ಎಲ್ಲಿಗೆ ಹೋಗಬೇಕು ಎಂಬುದು ತಿಳಿಯದೆ ರಸ್ತೆಯುದ್ದಕ್ಕೂ ನಡೆಯುತ್ತಲೇ ಇದ್ದವನಿಗೆ ದೂರದಲ್ಲಿ ಬರುತ್ತಿದ್ದ ಕಾರಿನಡಿ ಸಿಕ್ಕು ಪ್ರಾಣ ಬಿಡಬೇಕೆಂದು ಕಾರು ಹತ್ತಿರವಾಗುತ್ತಿದ್ದಂತೆ ಕಾರಿನತ್ತ ನುಗ್ಗಿಯೇ ಬಿಟ್ಟ.
ಆ ಕಾರು "ನಮ್ಮ ಮನೆ"ಯ ವೆಂಕಟೇಶ್‌ರವರು ಕಾರಾಗಿತ್ತು.
ಎದುರಿಗೆ ಬಂದ ಈರೇಶನನ್ನು ಉಳಿಸಲು ಕಾರಿನ ಡೈವರ್ ಸಡನ್ ಆಗಿ ಬ್ರೇಕ್ ಹಾಕಿದ.
ಆದರೂ ಕೊಂಚ ಈರೇಶನನ್ನು ತಾಗಿ, ಹೆಚ್ಚಾಗಿ ರಕ್ತ ಹರಿಯಿತು.
ತತ್ ಕ್ಷಣವೇ ಈರೇಶನನ್ನು ತಮ್ಮ ಕಾರಿನಲ್ಲಿಯೇ ಆಶ್ರಮಕ್ಕೆ ಕರೆತಂದು ಚಿಕಿತ್ಸೆ ನೀಡಿ ಮರುಜೀವ ನೀಡಿದರು.
ಜತೆಗೆ ಆಶ್ರಮದಲ್ಲಿ ಕೆಲಸ ಕೊಟ್ಟು, ಬದುಕಿಗೆ ಭರವಸೆ ತುಂಬಿ, ಇಲ್ಲಿನ ವೃದ್ದರೊಂದಿಗೆ ಈರೇಶನನ್ನೂ ಸೇರಿಸಿದರು.
ಸಮವಯಸ್ಸಿನವರೊಂದಿಗೆ ತನ್ನೆಲ್ಲ ನೋವನ್ನು ಮರೆತು, ತನ್ನಂತೆ ನೊಂದವರ ಸೇವೆ ಮಾಡುತ್ತ, ಅವರಿಗೆ ಸಾಂತ್ವನ ನೀಡಿ ತನ್ನ ಬೇಗುದಿಯನ್ನು ಕಡಿಮೆ ಮಾಡಿಕೊಳ್ಳುತ್ತಿದ್ದ.
ದೇಹದಲ್ಲಿ ಕಸುವು ಅಲ್ಪ-ಸ್ವಲ್ಪ ಇನ್ನೂ ಉಳಿದಿದ್ದುದರಿಂದ ತೋಟದ ಕೆಲಸವನ್ನು ವಹಿಸಿಕೊಂಡು ಆಶ್ರಮಕ್ಕೆ ಬೇಕಾಗಿ ಉಳಿಯುವಷ್ಟು ತರಕಾರಿ ಬೆಳೆಯುತ್ತಿದ್ದ.
ಈರೇಶ ಇಲ್ಲಿಗೆ ಬಂದ ಮೇಲೆಯೇ ಆಶ್ರಮದ ಜಾಗದಲ್ಲಿ ತರಕಾರಿ ಬೆಳೆಸುವ ಆಲೋಚನೆ ಬಂದದ್ದು.
ಹಾಗಾಗಿಯೇ ಈರೇಶನ ಸಹಾಯಕ್ಕಾಗಿ ಇನ್ನಿಬ್ಬರು ಮಾಲಿಗಳನ್ನು ನೇಮಿಸಿ ವೆಂಕಟೇಶ್‌ರವರು ಆದಾಯ ಪಡೆಯುವಂತಾದರು.
ಈರೇಶ ಬರಬರುತ್ತಾ ಎಲ್ಲರ ಬಾಯಲ್ಲಿ ಈರಜ್ಜ ಆದ.
ತನ್ನೂರನ್ನೂ ಮಗ-ಸೊಸೆಯನ್ನು ಬಿಟ್ಟು ಬಂದಿದ್ದರೂ ಅಲ್ಲಿನ ಸೆಳೆತ ತಪ್ಪಿರಲಿಲ್ಲ.
ಮೊಮ್ಮಗ ಹುಟ್ಟಿದ್ದಾನೆ ಅಂತ ಗೊತ್ತಾದ ಮೇಲಂತೂ ಸೊಸೆಯ ತವರು ಮನೆಗೇ ಹೋಗಿ ಮಗುವನ್ನು ನೋಡಿಕೊಂಡು, ದುಡಿದಿದ್ದ ಹಣವನ್ನೆಲ್ಲ ಮಗುವಿನ ಕೈಗಿಟ್ಟು ಬಂದಿದ್ದ.
ಅಪ್ಪ ಮಗುವನ್ನು ಹೆಂಡತಿಯ ಮನೆಗೆ ಬಂದು ನೋಡಿ ಹೋದದ್ದು ಗೊತ್ತಾದ ಮಗರಾಯ, ಥಕಥಕನೆ ಕುಣಿದಿದ್ದ.
ಸೊಸೆ ಕಣ್ಣೀರಿಡುತ್ತಾ ಎಲ್ಲವನ್ನೂ ಹೇಳಿದ ಮೇಲೆ ಮನಸ್ಸು ಬಿಗಿ ಹಿಡಿದು ಹೋಗುವುದನ್ನೇ ಬಿಟ್ಟಿದ್ದ.
ನಾಲ್ಕು ವರ್ಷ ಅತ್ತ ತಲೆ ಹಾಕಿರಲೇ ಇಲ್ಲ.
ಊರಿನವರ್ಯಾರೋ ಸಿಕ್ಕಿ ರಂಗನಾಥನಿಗೆ ಈಗ ಹೆಣ್ಣು ಮಗುವಾಗಿದ್ದು, ಅದು ಅಜ್ಜಿಯನ್ನೇ ಹೋಲುತ್ತಿದ್ದು, ಗೌರಿಯೇ ಮತ್ತೊಮ್ಮೆ ಹುಟ್ಟಿ ಬಂದಿದ್ದಾಳೆ ಎಂದು ಹೇಳಿದ ಮೇಲಂತೂ ಮಗುವನ್ನು ನೋಡದೇ ಇರದಾದ.
ಮಗ ಏನಾದರೂ ಅಂದುಕೊಳ್ಳಲಿ, ತನ್ನ ಗೌರಿಯನ್ನು ನೋಡಿಯೇ ನೋಡುತ್ತೇನೆಂದು ಭಂಡನಂತ ಮಗ ಇಲ್ಲದ ಸಮಯ ನೋಡಿ ಹೋಗಿ ಬಂದ.
ಆಗ ಮತ್ತೊಮ್ಮೆ ಗಂಡ-ಹೆಂಡತಿಯರಿಗೆ ಯುದ್ದ.
ಮಗನಿಗೆ ಅಪ್ಪನ ಮೇಲೆ ಸಂಶಯ, ಈತ ಬರುವುದು ತನ್ನ ಹೆಂಡತಿಯ ಮೇಲಿನ ಆಸೆಯಿಂದಲೇ, ಮೊದಲೇ ಕಚ್ಚೆ ಹರುಕ, ಹೆಂಗಸರನ್ನು, ಅದರಲ್ಲೂ ಚೆಲುವೆಯಾದ ಹೆಂಗಸರನ್ನು ಕಂಡರೆ ಸುಮ್ಮನಿರುವನೇ?
ಮನೆಗೆ ಸೇರಿಸಿದರೆ ಮನೆ ಬಿಟ್ಟು ಓಡಿಸುವುದಾಗಿ ಬೆದರಿಸಿದ್ದ.
ಸೊಸೆ ಕಣ್ಣೀರಿಡುತ್ತ ಎಲ್ಲವನ್ನೂ ಹೇಳಿ, ಇನ್ನೆಂದೂ ಇತ್ತ ಬರಬೇಡಿ ಎಂದು ಕೈಮುಗಿದು ಬೇಡಿದ್ದಳು.
ಅಂದೇ ಮಗ-ಮೊಮ್ಮಕ್ಕಳ ಆಸೆಗೆ ತರ್ಪಣವೆರೆದಿದ್ದ.
ಎಲ್ಲವನ್ನೂ ಮರೆತು, ಎಲ್ಲರನ್ನೂ ಮರೆತು "ಕಾಯಕವೇ ಕೈಲಾಸ" ಎಂದು ತನ್ನ ಕಾಯಕದಲ್ಲಿಯೇ ಮೈಮರೆಯುತ್ತ ಈರೇಶ ಇಲ್ಲಿ ಎಲ್ಲರಿಗೂ ಈರಜ್ಜನಾಗಿದ್ದ.
ತನ್ನಂತೆಯೇ ನೊಂದವರನ್ನು ಕಂಡು ಅವರ ನೋವಿನ ಮುಂದೆ ತನ್ನ ನೋವೇನು ಎಂದು ಅವರನ್ನು ಸಂತೈಸುತ್ತ ಕಾಲ ಹಾಕುತ್ತಿದ್ದ.
ಬೆಳಗ್ಗೆಯಿಂದ ಸಂಜೆವರೆಗೂ ಮೈಮರೆತು ದುಡಿಯುತ್ತಿದ್ದ ಈರಜ್ಜನಿಗೆ ರಾತ್ರಿ ಮಲಗಿದೊಡನೆ ಬರುತ್ತಿದ್ದ ನಿದ್ರೆ ಇತ್ತೀಚೆಗೆ ಬರದಾಗಿತ್ತು.
ಇಡೀ ರಾತ್ರಿ ನಿದ್ರೆ ಇಲ್ಲದೆ ಹೊರಳಾಡುತ್ತ ಬೆಳಗು ಹರಿಸುತ್ತಿದ್ದ.
ಆ ಸಮಯದಲ್ಲಿಯೇ ಮೊಮ್ಮಕ್ಕಳು ಕಾಡತೊಡಗುತ್ತಿದ್ದರು.
ಮಗನ ವರ್ತನೆಗೆ ರೋಸಿಹೋಗಿದ್ದವನಿಗೆ, ಮೊಮ್ಮಕ್ಕಳು, ಅವರ ಮೇಲಿನ ಪ್ರೀತಿ ಊರಿನತ್ತ ಸೆಳೆಯತೊಡಗಿತ್ತು.
ದುಡಿದದ್ದೆಲ್ಲವೂ ಬ್ಯಾಂಕಿನಲ್ಲಿತ್ತು.
ಅವನಿಗಾದರೂ ಏನಿತ್ತು ಖರ್ಚು?
ಊಟ, ತಿಂಡಿ ಎಲ್ಲರೊಂದಿಗೆ ಇಲ್ಲಿಯೇ ಆಗುತ್ತಿತ್ತು.
ಎಲ್ಲೋ ಮೂಲೆಯಲ್ಲಿ ರಾತ್ರಿ ಮಲಗುತ್ತಿದ್ದ.
ಸಂಬಳವೇ ಬೇಡವೆಂದರೂ ವೆಂಕಟೇಶ್‌ರವರು ಒಪ್ಪದೆ, ಮುಂದೆ ಬೇಕಾಗಬಹುದು.
ಆಗ ಯಾರು ಕೊಡುತ್ತಾರೆ?
ಶ್ರಮಪಡುತ್ತೀಯಾ ಅದಕ್ಕೆ ಪ್ರತಿಫಲ ತೆಗೆದುಕೋ.
ಬೇರೆ ಯಾರೇ ಇದ್ದರೂ ಕೊಡಲೇ ಬೇಕಿತ್ತಲ್ಲವೇ ಎಂದು ಒಂದಿಷ್ಟು ಹಣವನ್ನು ಅವರ ಕೈಗಿಡುತ್ತಿದ್ದರು.
ಅದೆಲ್ಲವನ್ನೂ ಬ್ಯಾಂಕಿಗೆ ವೆಂಕಟೇಶ್‌ರವರ ಸಲಹೆಯಂತೆ ಹಾಕುತ್ತಿದ್ದ.
ಈ ಮುದುಕನಿಗ್ಯಾಕೆ ಅಷ್ಟೆಲ್ಲ ಹಣ ಎಂದುಕೊಳ್ಳುತ್ತಿದ್ದ, ಈಗೀಗ ಮಕ್ಕಳನ್ನು ನೋಡಬೇಕೆಂಬ ಆಸೆ ಹೆಚ್ಚಾಗಿ ಕೊನೆಗೂ ಊರಿಗೆ ಹೊರಟುನಿಂತ.
ಒಂದಿಷ್ಟು ಹಣ ಬ್ಯಾಂಕಿನಿಂದ ತೆಗೆದುಕೊಂಡು ಸಡಗರದಿಂದ ಎಲ್ಲರಲ್ಲಿಯೂ ಹೇಳಿಕೊಂಡು, ತಾನು ಹದಿನೈದು ದಿನ ಊರಿನಲ್ಲಿದ್ದು ಬರುತ್ತೇನೆ ಎಂದು ಹೊರಟ.
ಈಗಾಗಲೇ ತನಗಿಷ್ಟು ವಯಸ್ಸಾಗಿದೆ.
ಮಗ ಇನ್ನು ತನ್ನನ್ನು ಅಪಾರ್ಥ ಮಾಡಿಕೊಳ್ಳಲಾರ.
ಜತೆಗೆ ಹಣ ತೆಗೆದುಕೊಂಡು ಹೋಗುತ್ತಿದ್ದೇನೆ.
ಅದರ ಆಸೆಗಾದರೂ ನನ್ನ ನಾಲ್ಕು ದಿನ ಇಟ್ಟುಕೊಂಡಾನೆಂಬ ನಂಬಿಕೆ, ಭರವಸೆಯಿಂದ ಹೋದವನಿಗೆ ಭ್ರಮನಿರಸನವಾಗಿತ್ತು.
ಮಗ ಎಂದಿಗೂ ಬದಲಾಗಲೇ ಇಲ್ಲ ಎನ್ನುವ ಸತ್ಯ ತಿಳಿದು ವಾಪಸ್ಸು ಬಂದಿದ್ದ.
ಇನ್ನೆಂದಿಗೂ ಮಗ ಬದಲಾಗಿ, ತನ್ನನ್ನು "ಅಪ್ಪಾ" ಎಂದು ಆದರಿಸಿಯಾನು ಎಂಬ ಕನಸು ಕರಗಿ ಹೋಗಿತ್ತು.
ಇನ್ನೆಂದೂ ತೆರೆಯದ ಮಗನ ಮನೆಯ ಬಾಗಿಲನ್ನು ತಾನು ಮತ್ತೆ ತಟ್ಟಬಾರದೆಂಬ ವಿವೇಕ ಹುಟ್ಟಿ, ಮಾನಸಿಕವಾಗಿ ಮಗ-ಸೊಸೆ-ಮೊಮ್ಮಕ್ಕಳ ಮಮಕಾರದ ಪಾಶವನ್ನು ಕತ್ತರಿಸಿಕೊಂಡು ತನ್ನವರೇ ತನ್ನನ್ನು ನೋಡಿಕೊಳ್ಳಬೇಕು, ತಾನು ತನ್ನವರೊಂದಿಗೇ ಇರಬೇಕು ಎಂಬ ಸ್ವಾರ್ಥವನ್ನು ದೂರ ಮಾಡಿಕೊಂಡನು.
ಇಲ್ಲಿರುವವರೇ ನನ್ನವರು, ಯಾರು ಪ್ರೀತಿ, ವಿಶ್ವಾಸ ತೋರಿಸುತ್ತಾರೋ ಅವರೇ ರಕ್ತಸಂಬಂಧಿಗಳು ಎಂಬ ಸಿದ್ಧಾಂತಕ್ಕೆ ಬಂದ ಇನ್ನುಳಿದ ದಿನಗಳನ್ನು ನೆಮ್ಮದಿಯಾಗಿ ಕಳೆಯಬೇಕೆಂದು ನಿರ್ಧರಿಸಿಕೊಂಡ.
ಆಶ್ರಮಕ್ಕೆ ಹೊಂದಿಕೊಂಡಂತೆ ಇದ್ದ ವೆಂಕಟೇಶರವರ ಮನೆ ಸುಣ್ಣ-ಬಣ್ಣ ಹೊಡೆಸಿಕೊಂಡು ಹೊಸದಾಗಿ ಕಾಣುತ್ತಿತ್ತು.
ಆ ಮನೆಗೆ ಬಣ್ಣ ಹೊಡೆಸಿ ಅದೆಷ್ಟು ಕಾಲವಾಗಿತ್ತು.
ಈಗ ಗಳಿಗೆ ಕೂಡಿಬಂದಿತ್ತು.
ವೆಂಕಟೇಶ್ ಅಂತೂ ನವತರುಣನಂತೆ ಸಂಭ್ರಮಿಸುತ್ತಾ ಮನೆಯ ಒಳಗೂ-ಹೊರಗೂ ಓಡಾಡುತ್ತಿದ್ದರು.
ಮನೆಯಲ್ಲಿದ್ದ ಹಳೆ-ಕೊಳೆ ಅಂತ ಎಷ್ಟೋ ವಸ್ತುಗಳನ್ನು ಹೊರಗೆ ತೆಗೆಸಿ, ಅದಕ್ಕೆ ಬದಲಾಗಿ ಹೊಸ ಸೋಫಾ ಸೆಟ್, ಹೊಸ ದಿವಾನ್, ಅದಕ್ಕೆ ಹೊಂದುವ ಕವರ್ ಇವೆಲ್ಲವನ್ನೂ ತಾವೇ ಖುದ್ದು ನಿಂತು ಹಾಕಿಸಿ ಸಂತೋಷಿಸುತ್ತಿದ್ದರು.
ರೂಮುಗಳಲ್ಲಿದ್ದ ಹಳೆಯ ಮಂಚವನ್ನು ತೆಗೆಸಿ, ಈಗಿನ ಕಾಲಕ್ಕೆ ತಕ್ಕಂತಿದ್ದ ಹೊಸ ಮಂಚವನ್ನು ಹಾಕಿಸಿದರು.
ಕಿಟಕಿಗಳಿಗೆಲ್ಲ ಬೇರೆ ಬೇರೆ ಕರ್ಟನ್ ಹಾಕಿಸಿದರು.
ಈ ಎಲ್ಲಾ ಬದಲಾವಣೆಗಳಿಗೂ ಕಾರಣವಿತ್ತು.
ಹೆಚ್ಚು-ಕಡಿಮೆ ಒಂಟಿಯಾಗಿಯೇ ಇರುತ್ತಿದ್ದ ವೆಂಕಟೇಶರವರು ಈ ಮನೆಯಲ್ಲಿ ಇರುತ್ತಿದ್ದುದೇ ಕಡಿಮೆ.
ವಸು ಬದುಕಿರುವ ತನಕ ಈ ಮನೆ ಉಪಯೋಗಕ್ಕೆ ಬರುತ್ತಿದ್ದು, ವಸು ಸತ್ತ ಮೇಲೆ ಒಂಟಿತನದ ತಾಪದಿಂದ ಮನೆಗೇ ಬರುತ್ತಿರಲಿಲ್ಲ.
ಆಶ್ರಮದಲ್ಲಿಯೇ ಊಟ-ತಿಂಡಿ ನಡೆದುಬಿಡುತ್ತಿತ್ತು.
ರಾತ್ರಿ ಮಲಗುವಾಗ ಮಾತ್ರ ಮನೆ ನೆನಪಾಗಿ ಬರುತ್ತಿರುತ್ತಿದ್ದ ಈ ಮನೆಗೆ ಹಗಲೆಲ್ಲ ಬಾಗಿಲು ಹಾಕಿಯೇ ಇರುತ್ತಿದ್ದರು.
ಆಶ್ರಮದ ಕೆಲಸದವಳೇ ದಿನಾ ಬಂದು ಗುಡಿಸಿ, ಒರೆಸಿ ಹೋಗುತ್ತಿದ್ದಳು.
ಮನೆಯ ವ್ಯಾಮೋಹವೇ ಕಡಿಮೆ ಆಗಿದ್ದ ದಿನಗಳಲ್ಲಿ, ಮೊಮ್ಮಗ ಸೂರಜ್ ಬರುತ್ತಿದ್ದಾನೆ ಎಂದು ತಿಳಿದೊಡನೆ ಮನೆಯ ಮೇಲಿನ ಆಸಕ್ತಿ ಹೆಚ್ಚಾಗಿತ್ತು.
ಇಡೀ ಮನೆಯನ್ನು ಹೊಸ ಮನೆಯಂತೆ ಸಿಂಗರಿಸಿ, ಮೊಮ್ಮಗನ ಬರುವಿಕೆಗಾಗಿ ಕಾದು ಕುಳಿತ ವೆಂಕಟೇಶರವರಿಗೆ ಸಡಗರವೋ ಸಡಗರ.
ಮಗ ವಿಕ್ರಮನಿಗಂತೂ ಈ ಊರು, ಈ ಆಶ್ರಮ, ಈ ಮನೆ ಎಲ್ಲವೂ ಆಸಕ್ತಿ ಕಳೆದುಕೊಂಡಿದ್ದವು.
ದೆಹಲಿಯಲ್ಲಿಯೇ ತನ್ನ ಸರ್ವಿಸಿನ ಕೊನೆಯ ದಿನಗಳನ್ನು ಕಳೆಯುತ್ತಿದ್ದ ವಿಕ್ರಮನಿಗೂ ಆತನ ಹೆಂಡತಿಗೂ ದೆಹಲಿ ಬಿಟ್ಟು ಬರುವ ಮನಸ್ಸೇ ಇರಲಿಲ್ಲ.
ವಿಕ್ರಮನಿಗೆ ಮೊದಲಿನಿಂದಲೂ ಈ ಊರು ಅಷ್ಟಕ್ಕಷ್ಟೆ.
ಅದಕ್ಕೆ ತಕ್ಕಂತೆ ವಿದ್ಯಾಭ್ಯಾಸ ಮುಗಿಸಿದೊಡನೆ ದೂರದ ದೆಹಲಿಯಲ್ಲಿ ಕೆಲಸ ಸಿಕ್ಕಾಗ ಹಿಗ್ಗಿ ಹೋಗಿದ್ದ.
ತನ್ನೊಂದಿಗೆ ತಂದೆ-ತಾಯಿಯನ್ನು ಕರೆದುಕೊಂಡು ಹೋಗುವ ಮನಸ್ಸಿದ್ದರೂ ವಸು ಒಪ್ಪಿರಲಿಲ್ಲ.
ತನ್ನವರು, ತಾನು ಹುಟ್ಟಿ, ಬೆಳೆದ ಈ ಊರು ಇವೆಲ್ಲವನ್ನೂ ಬಿಟ್ಟು ಬರಲು ಸಾಧ್ಯವೇ ಇಲ್ಲವೆಂದು ಬಿಟ್ಟಿದ್ದಳು.
ವೆಂಕಟೇಶ್‌ಗೇನು ಈ ಊರು, ಆ ಊರು ಎಂಬ ಯಾವುದೇ ನಿಲುವು ಇಲ್ಲದೆ ಹೆಂಡತಿಗಾಗಿ ಇದೇ ಊರಿನಲ್ಲಿ ಉಳಿದಿದ್ದರು.
ಹೆಂಡತಿ ಮಾವನನ್ನು ಕರೆತಂದಾಗ ಕೋಪಿಸಿಕೊಂಡು ಮಗನೊಂದಿಗೆ ದೆಹಲಿಯಲ್ಲಿ ಸ್ವಲ್ಪ ಕಾಲವಿದ್ದಾಗಲೂ ಹೆಂಡತಿಯ ನೆನಪು ಕಾಡುತ್ತಿತ್ತೇ ವಿನಾ ಈ ಊರಿನ, ಈ ಮನೆಯ ವ್ಯಾಮೋಹವೇನೂ ಕಾಡಿರಲಿಲ್ಲ.
ಮಾವ ಸತ್ತ ಮೇಲೆ ಇಲ್ಲಿಯದನ್ನೆಲ್ಲ ಮಾರಿ, ಮಗನೊಂದಿಗೆ ಇದ್ದುಬಿಡುವ ಯೋಚನೆ ಇತ್ತು ವೆಂಕಟೇಶರವರಿಗೆ, ತಮಗಾದರೂ ಇನ್ನು ಯಾರಿದ್ದಾರೆ?
ಇರುವ ಒಬ್ಬ ಮಗ, ಕೊನೆಗಾಲದಲ್ಲಿ ಮಗ-ಮೊಮ್ಮಗ ಅನ್ನುವ ವ್ಯಾಮೋಹ ಅಪಾರ.
ಮಗನೊಂದಿಗೆ ಇದ್ದು ಬಿಡೋಣವೆಂದುಕೊಂಡಿದ್ದ ವೆಂಕಟೇಶ್‌ರವರಿಗೆ ವಸುವಿನ ನಿರ್ಧಾರ ಎಲ್ಲವನ್ನೂ ತಲೆಕೆಳಗು ಮಾಡಿತ್ತು.
ಪತ್ನಿಯನ್ನು ಬಿಟ್ಟಿರಲಾರದೆ, ಅವಳ ಎಲ್ಲಾ ಆಸೆಗಳಿಗೂ ಸ್ಪಂದಿಸಿ, ಈ ಆಶ್ರಮಕ್ಕೆ ಹೆಗಲು ಕೊಟ್ಟಿದ್ದರು.
ವಸು ಸತ್ತ ಅನಂತರ ಹೋಗೋಣವೆಂದರೆ, ಆಶ್ರಮ ಇವರನ್ನು ಬಿಡಲಾರದಾಗಿತ್ತು.
ವಸುವಿನ ಕೊನೆಯಾಸೆಯಂತೆ ತಾವೇ ನಿಂತು ಆಶ್ರಮದ ಜವಾಬ್ದಾರಿ ತೆಗೆದುಕೊಂಡು, ತಮ್ಮ ಕೊನೆ ಉಸಿರು ಇರುವತನಕ ಇಡೀ ಬದುಕನ್ನೇ ಮೀಸಲಾಗಿಟ್ಟಿದ್ದರು.
ಮಗ ರಿಟೈರ್ಡ್ ಆದ ಮೇಲಾದರೂ ಇಲ್ಲಿಗೆ ಬಂದಾನು.
ಈ ಆಶ್ರಮದ ಜವಾಬ್ದಾರಿಯನ್ನು ಅವನ ಕೈಗಿರಿಸಿ, ತಾವು ಹಾಯಾಗಿ ಕಣ್ಣುಮುಚ್ಚಬಹುದೆಂದು ಭಾವಿಸಿದ್ದರು.
ಆದರೆ ಅವರ ನಿರೀಕ್ಷೆ ಸುಳ್ಳಾಗಿತ್ತು.
ಈ ವಯಸ್ಸಿನಲ್ಲಿ ತಾವು ಅಲ್ಲಿಗೆ ಬಂದು ಆಶ್ರಮದ ಜವಾಬ್ದಾರಿ ಹೊರಲು ಅಸಾಧ್ಯವೆಂದೂ ಯಾರಿಗಾದರೂ ಅದನ್ನು ವಹಿಸಿ ಇಲ್ಲಿಗೆ ಬರಬೇಕೆಂದೂ ಮಗ ತಾಕೀತು ಮಾಡಿದಾಗ ನಿರಾಶೆಯಾಗಿತ್ತು.
ಅವರಿಗೆ, ಹೆಂಡತಿ ಸಾಯುವಾಗ ಕೊನೆ ಉಸಿರಿರುವ ತನಕವೂ ಈ ಆಶ್ರಮದ ಕೈಬಿಡಲಾರೆನೆಂದು ಮಾತು ಕೊಟ್ಟಿರುವಾಗ, ಆ ಮಾತನ್ನು ತಪ್ಪಿಸಿ ಮಗ ಕರೆದನೆಂದು ಹೋಗಿಬಿಡುವುದು ಸರಿ ಅಲ್ಲವೆಂದುಕೊಂಡು ತಮ್ಮ ನೋವನ್ನು ತಾವೇ ತಿನ್ನುತ್ತ ಹಣೆಯಲ್ಲಿ ಬರೆದಂತಾಗಲಿ ಎಂದು ಸುಮ್ಮನಾಗಿಬಿಟ್ಟಿದ್ದರು.
ತನ್ನ ಅನಂತರ ಯಾರು ಈ ಆಶ್ರಮವನ್ನು ನಡೆಸಿಕೊಂಡು ಹೋಗುವವರು ಎಂಬ ಚಿಂತೆ ಕಾಡುತ್ತಲೇ ಇತ್ತು.
ಮೊಮ್ಮಗನ ಮೇಲೆ ಅಪಾರ ನಂಬಿಕೆ ಇತ್ತು.
ಆದರೆ ಅಪ್ಪ-ಅಮ್ಮನನ್ನು ಬಿಟ್ಟು ಬಂದಿರಲು ಮೊಮ್ಮಗ ಒಪ್ಪಿಯಾನೇ ಎಂಬ ಸಂಶಯದಿಂದ ಆ ಆಸೆಯನ್ನು ಬಿಟ್ಟುಬಿಟ್ಟಿದ್ದರು.
ಆದರೀಗ ಸೂರಜ್ ತಾನು ಬರುತ್ತಿರುವುದಾಗಿ ತಿಳಿಸಿದ್ದ.
ಅಪ್ಪ-ಅಮ್ಮ ಬಾರದಿದ್ದರೂ ತಾನು ಮಾತ್ರ ಇಲ್ಲಿಯೇ ತಾತನ ಜತೆ ಇರುವೆನೆಂದೂ ತಿಳಿಸಿದಾಗ ವೆಂಕಟೇಶನಿಗೆ ಹರೆಯ ಮರಳಿ ಬಂದಿತ್ತು.
ಎಲ್ಲಾ ಅಜ್ಜಿಯ ಬುದ್ದಿಯೇ ಸೂರಜ್‌ಗೆ.
ಎಲ್ಲವನ್ನೂ ಅವನಿಗೆ ಒಪ್ಪಿಸಿ ಇನ್ನು ತಾನು ನಿಶ್ಚಿಂತೆಯಿಂದ ಇದ್ದುಬಿಡಬೇಕು.
ನೋಡೋಣ, ಅದೆಷ್ಟು ದಿನ ಇಲ್ಲಿ ಇರುವನು?
ದೆಹಲಿಯಲ್ಲಿ ಹುಟ್ಟಿ, ಬೆಳೆದ ಸೂರಜ್‌ಗೆ ಈ ವಾತಾವರಣ ಒಗ್ಗಿ, ಇಲ್ಲಿಯೇ ಇರಲು ಸಾಧ್ಯವೇ?
ಮಗ-ಸೊಸೆ ಇದಕ್ಕೆ ಒಪ್ಪಿಯಾರೇ?
ಮಗ ದೂರ ಇರುವ ಸಂಕಟ ತಾವು ಸಹಿಸಿದ್ದು ಕಡಿಮೆಯೇ?
ಆ ಸಂಕಟ ಮತ್ತೆ ಮಗನಿಗೆ ಬರುವುದು ಬೇಡ.
ಉತ್ಸಾಹದಿಂದ ಬರುತ್ತಿದ್ದಾನೆ.
ಆ ಉತ್ಸಾಹ ಬತ್ತದೇ ಇದ್ದರೆ ನೋಡೋಣ.
ತಂದೆ-ಮಗನನ್ನು ತೊರೆಸುವ ಪಾಪ ತನಗೆ ಬೇಡವೇ ಬೇಡ.
ಮೊಮ್ಮಗ ಬರುವ ಸಂತೋಷ ಒಂದು ಕಡೆ, ಆನಂತರದ ಯೋಚನೆ ಒಂದು ಕಡೆ.
ಹೀಗೆ ಗೊಂದಲಮಯವಾದ ಮನಸ್ಸನ್ನು ತಹಬಂದಿಗೆ ತರುತ್ತ ಮೊಮ್ಮಗನ ಬರುವಿಕೆಗಾಗಿ ಇಡೀ ಮನೆಯನ್ನು ಸಿದ್ದಪಡಿಸಿದರು.
ತಮ್ಮ ಸಂಭ್ರಮವನ್ನು ಇಡೀ ಆಶ್ರಮದವರೊಂದಿಗೆ ಹಂಚಿಕೊಂಡ ವೆಂಕಟೇಶ್‌ರವರು ರಿತುವನ್ನು ಹುಡುಕಿಕೊಂಡು ಬಂದರು.
"ರಿತು, ಒಂದು ಸಲ ಮನೆನಾ ನೋಡುವೆಯಂತೆ ಬಾರಮ್ಮ, ನಮ್ಮ ಸೂರಜ್ ಬರ್ತಾ ಇದ್ದಾನೆ ಗೊತ್ತಲ್ಪ ನಿಂಗೆ.
ಅವನಿಗೆ ಒಂದು ಚೂರೂ ತೊಂದರೆ ಆಗಬಾರದು.
ನನಗೆ ತಿಳಿದ ಹಾಗೆ ಮನೆನಾ ರೆಡಿ ಮಾಡಿಸಿದ್ದೇನೆ.
ನೀನೊಂದು ಸಲ ನೋಡಿ ಬಿಡು" ಎನ್ನುತ್ತ ಬಲವಂತವಾಗಿ ಕರೆದೊಯ್ದರು.
ಇಡೀ ಮನೆ ನವವಧುವಿನಂತೆ ಸಿಂಗಾರಗೊಂಡಿತ್ತು.
ಎಂದೋ ಒಂದೆರಡು ಬಾರಿ ಬಂದಿದ್ದ ರಿತು ಮನೆಯ ಅವ್ಯವಸ್ಥೆ ನೋಡಿ, ಸರಿಪಡಿಸಿ ಹೋಗಿದ್ದಳು.
ಎಷ್ಟೇ ಸರಿಪಡಿಸಿದ್ದರೂ ಹೆಣ್ಣು ದಿಕ್ಕಿಲ್ಲದ ಮನೆ ಮತ್ತೆ ಅದೇ ಅವಸ್ಥೆಗೆ ಮರಳುತ್ತಿತ್ತು.
ಜತೆಗೆ ಈ ಮನೆಯ ಆವಶ್ಯಕತೆಯೇ ವೆಂಕಟೇಶ್‌ಗೆ ಹೆಚ್ಚಾಗಿರಲಿಲ್ಲ.
ಮನೆ ಹೇಗಿದ್ದರೇನು ಎಂಬ ವೈರಾಗ್ಯ ಬೇರೆ, "ಅಯ್ಯೋ ಬಿಡಮ್ಮ, ಆ ಮನೆ ವ್ಯವಸ್ಥೆಯಾಗಿದ್ದುಕೊಂಡು ಯಾರಿಗೆ ಸುಖ ಕೊಡಬೇಕಾಗಿದೆ?
ವಸು ಹೋದ ಮೇಲೆ ಎಲ್ಲವೂ ಅವಳ ಹಿಂದೆಯ ಹೋಗಿಬಿಟ್ಟಿತು.
ಇರುವವನು ನಾನೊಬ್ಬ, ನನ್ನದೆಲ್ಲ ಇಲ್ಲಿಯೇ ಕಳೆದುಹೋಗುತ್ತದೆ.
ಆ ಮನೆಯ ಕಡೆ ಗಮನಕೊಟ್ಟು ಏನಾಗಬೇಕು?" ಎಂದು ಉದಾಸೀನ ಮಾಡುತ್ತಿದ್ದ ವೆಂಕಟೇಶ್‌ರವರೇ ಇವರಾ ಎನ್ನುವಂತಾಗಿತ್ತು.
ಇಡೀ ಮನೆಯ ಸ್ವರೂಪವೇ ಬದಲಾಗಿತ್ತು.
ತಾನು ಬೇರೆ ಮನೆಗೇನಾದರೂ ಬಂದಿರುವೆನೇ ಎಂಬ ಭಾವನೆ ಕಾಡಿತು ರಿತುವಿಗೆ.
ಎಲ್ಲವೂ ವ್ಯವಸ್ಥಿತವಾಗಿ ಜೋಡಿಸಿಡಲಾಗಿತ್ತು.
ಹಾಲ್‌ನಲ್ಲಿ ಸೋಫಾ ಸೆಟ್, ದಿವಾನ್ ಸೆಟ್, ಟೀಪಾಯಿ ಅಂದವಾಗಿ ಕುಳಿತಿತ್ತು.
ಮೂಲೆಯಲ್ಲಿ ಹೊಸ ಟೀವಿ, ಪಕ್ಕದಲ್ಲಿಯೇ ಫೋನ್ ಸ್ಟಾಂಡ್, ಹಸುರಿನಿಂದ ನಳನಳಿಸುತ್ತಿರುವ ಗಿಡಗಳ ಕುಂಡಗಳು.
ಮಧ್ಯದಲ್ಲಿ ಹಾಸಿರುವ ಕೆಂಪನೆಯ ಕಾರ್ಪೆಟ್, ಕಿಟಕಿ, ಬಾಗಿಲುಗಳನ್ನು ಅಲಂಕರಿಸಿರುವ ತಿಳಿ ಗುಲಾಬಿ ಬಣ್ಣದ ಪರದೆಗಳು, ವಾಹ್!ವೆಂಕಟೇಶ್‌ ಸರ್‌ರವರ ಟೇಸ್ಟ್ ಇಷ್ಟೊಂದು ಚೆನ್ನಾಗಿದೆಯೇ ಎನಿಸಿ ಮೆಚ್ಚುಗೆಯಿಂದ ಕಣ್ಣರಳಿಸಿದಳು.
"ಎಸ್ ಸಾರ್, ಇಂದು ಇಡೀ ಮನೇನೇ ಅರಮನೆಯಂತೆ ಕಂಗೊಳಿಸುತ್ತಾ ಇದೆ.
ಜಾದೂ ಮಾಡಿಬಿಟ್ಟಿದ್ದೀರಾ!
ಹೊಸ ಕಳೆ ಬಂದುಬಿಟ್ಟಿದೆ ಮನೆಗೆ, ನಿಮ್ಮ ಮೊಮ್ಮಗ ನಿಜವಾಗಿಯೂ ದಂಗುಬಡಿದು ಹೋಗುತ್ತಾರೆ ಮನೇನಾ ನೋಡಿ.
ಅದ್ಸರಿ, ಹೀಗೆಲ್ಲ ಇನ್‌ಡೋರ್ ಡೆಕೋರೇಶನ್ ಮಾಡೋದನ್ನ ಎಲ್ಲಿಂದ ಕಲಿತುಕೊಂಡ್ರಿ?"
 ಆಶ್ಚರ್ಯ ವ್ಯಕ್ತಪಡಿಸುತ್ತ ಹೊಸ ಸೋಫಾದ ಮೇಲೆ ಕುಳಿತು ಅದರ ನಾವೀನ್ಯದ ಸವಿ, ಮೆತ್ತನೆಯ ಕುಶನ್ನಿನ ಮೃದು ಅನುಭವ ಕಚಗುಳಿ ಇಡಿಸಿದಂತಾಗಿ ಮೆಲ್ಲನೆ ನಕ್ಕಳು.
"ಎಲ್ಲಾ ನಿನ್ನ ಪ್ರಭಾವ ರಿತು.
ನಿಂಗೆ ಸರ್‌ಪ್ರೈಸ್ ಕೊಡಬೇಕು ಅಂತಾನೇ ನಾನೇ ನಿಂತು ಎಲ್ಲಾ ಮಾಡಿಸಿದ್ದೇನೆ" ಎಂದರು.
"ನನ್ನ ಪ್ರಭಾವನಾ?" ಅಚ್ಚರಿಗೊಂಡಳು.
"ಈ ಸೋಫಾ ಸೆಟ್ ನೋಡು, ಯಾವ ಥರ ಇದೆ.
ಆ ಡೋರ್ ಕರ್ಟನ್ಸ್ ನೋಡು ಯಾವ ಬಣ್ಣದ್ದು, ಈ ಕಾರ್ಪೆಟ್ ನೋಡು, ಎಲ್ಲಾ ಕಾಪಿ, ನಿಮ್ಮ ಮನೆಗೆ ಬಂದಿದ್ದೆನಲ್ಲ, ಆಗ ನಿಮ್ಮ ಮನೆಯಲ್ಲಿದ್ದ ಫರ್ನಿಚರ್ಸ್, ಕಾರ್ಪೆಟ್ ಮಧ್ಯೆ ಮಧ್ಯೆ ಇರಿಸಿದ ಹೂವಿನ ಕುಂಡಗಳು ಎಲ್ಲಾ ನಂಗೆ ಇಷ್ಟವಾಗಿತ್ತು.
ಅದೆಲ್ಲವನ್ನೂ ನೀನೇ ಮಾಡಿದ್ದು ಅಂತ ನಿಮ್ಮ ಅಮ್ಮ ಹೇಳಿದ್ರು.
ಅದೇ ಥರ ಇಲ್ಲೂ ಮಾಡಿದ್ರೆ ಚೆನ್ನಾಗಿರುತ್ತೆ ಅಂತ ಅದೇ ಥರ ತರಿಸಿ ಹಾಕಿದ್ದೇನೆ" ಎಂದಾಗ ಮತ್ತೊಮ್ಮೆ ಸುತ್ತಲೂ ಅವಲೋಕಿಸಿದಳು.
ಮನೆಯೊಳಗೆ ಬಂದಾಕ್ಷಣ ನಮ್ಮ ಮನೆಗೆ ಬಂದಿದ್ದೀನೇನೋ ಎಂದು ಆ ಗಳಿಗೆ ಅನ್ನಿಸಿದ್ದು ಇದಕ್ಕೇ ಇರಬೇಕು.
ಅಂತೂ ವೆಂಕಟೇಶ್‌ ಸರ್‌ ಅವರು ಎಲ್ಲವನ್ನೂ ಗಮನಿಸುತ್ತಾರೆ ಎನಿಸಿ ಖುಷಿಯಾದಳು.
ಪ್ರತಿಯೊಂದಕ್ಕೂ ತನ್ನ ಸಲಹೆ ಕೇಳುವ ಇವರು ಇದನ್ನು ಮಾತ್ರ ತಾವೇ ನಿಂತು ಮಾಡಿದ್ದಾರೆ ಅಂದರೆ, ತಮ್ಮ ಮೊಮ್ಮಗನ ಟೇಸ್ಟಿಗೆ ಮಾಡಿರಬಹುದೆಂದುಕೊಂಡದ್ದು ಸುಳ್ಳಾಗಿದೆ.
ಇಲ್ಲೂ ತನ್ನದೇ ಅಭಿರುಚಿಗೆ ತಕ್ಕಂತೆ ನಡೆದಿದೆ.
ಆದರೆ ಇದು ಅವರ ಮೊಮ್ಮಗನಿಗೆ ಇಷ್ಟವಾಗುತ್ತದೆಯೋ ಇಲ್ಲವೋ ಎಂದುಕೊಂಡರೂ ಬಾಯಿಬಿಟ್ಟು ಏನೂ ಹೇಳದೆ ಸುಮ್ಮನಾಗಿಬಿಟ್ಟಳು.
ಎಲ್ಲವನ್ನೂ ಒಮ್ಮೆ ಕಣ್ಣಾಡಿಸಿ, "ಸರಿಯಾಗಿದೆ, ಇನ್ನೇನಾದರೂ ಬದಲಾಯಿಸಬೇಕಾದರೆ ಅವರು ಬಂದು ಹೇಳಿದ ಮೇಲೆ ಚೇಂಜ್ ಮಾಡಿಕೊಂಡರಾಯಿತು ಬಿಡಿ" ಎಂದು ಹೇಳಿದಳು.
ಎಲ್ಲವೂ ಅಚ್ಚುಕಟ್ಟಾಗಿತ್ತು.
"ಸರ್, ಒಂದೇ ರೂಮನ್ನು ರೆಡಿಮಾಡಿದ್ದೀರಾ?
ನಿಮ್ಮ ಮಗ ಮತ್ತು ಸೊಸೆಗೆ ಯಾವ ರೂಮ್ ರೆಡಿ ಮಾಡಿಸಿದ್ದೀರಾ?" ಎಂದಳು.
"ಮಗ-ಸೊಸೆ ಎಲ್ಲಮ್ಮ ಬರ್ತಾರೆ?
ಈಗ ಬರ್ತಾ ಇರೋದು ಸೂರಜ್ ಒಬ್ಬನೇ.
ಅವನೂ ಅದೆಷ್ಟು ದಿನ ಈ ಮುದುಕನ ಜತೆ ಇರ್ತಾನೋ ಏನೋ?
ತಾತಂಗೆ ಬೇಸರವಾಗಬಾರದು ಅಂತ ಸೂರಜ್ ಬರ್ತಾ ಇದ್ದಾನೆ.
ಅವನ ಅಪ್ಪಂಗಂತೂ ಈ ಮುದುಕ ಒಬ್ಬ ಈ ಭೂಮಿ ಮೇಲೆ ಇದ್ದಾನೆ ಅನ್ನೋದೆ ಮರೆತುಹೋಗಿದೆ.
ಅವರಮ್ಮ ಸತ್ತಾಗ ಇಲ್ಲಿಗೆ ಬಂದದ್ದು, ಮತ್ತೆ ತಲೆ ಹಾಕಿಲ್ಲ.
ನನ್ನ ಮೇಲೆ ಕೋಪ ಕಣಮ್ಮ ಅವನಿಗೆ" ಎಂದು ಮನದೊಳಗಿದ್ದ ನೋವನ್ನೆಲ್ಲ ಕಾರಿಕೊಂಡರು.
"ನಿಮ್ಮ ಮೇಲೆ ಕೋಪನಾ?
ಯಾಕ್ ಸಾರ್ ?
ನೀವೇನು ಅಂಥದ್ದು ಮಾಡಿದ್ದು?" ಅರ್ಥವಾಗದೇ ಪ್ರಶ್ನಿಸಿದಳು.
ಇಂಥ ಮಹಾಮಹಿಮನ ಮೇಲೂ ಕೋಪವೇ?
ಸ್ವಾರ್ಥ ಮರೆತು ನಿಸ್ವಾರ್ಥದಿಂದ ಈ ವಯಸ್ಸಿನಲ್ಲೂ ದುಡಿಯುತ್ತಿದ್ದಾರಲ್ಲ, ಅದೆಷ್ಟು ಹೆಮ್ಮೆ ಇರಬೇಕಿತ್ತು."
ನಿನ್ನ ಆಲೋಚನೆ ನಂಗೆ ಅರ್ಥವಾಗುತ್ತೆ ರಿತು.
ವಿಕ್ರಮ್ ಎಲ್ಲರಂಥಲ್ಲ.
ಅವನಿಗೆ ತಾನು, ತನ್ನದು ಎಂಬ ಮೋಹ ಹೆಚ್ಚು.
ಅವರಮ್ಮನ್ನ ತನ್ನ ಜತೆ ಕರ್ಕೊಂಡು ಸುಖವಾಗಿಟ್ಟುಕೊಳ್ಳಬೇಕು ಅನ್ನೋ ಆಸೆ ಇತ್ತು.
ಅವರಜ್ಜನ ಕರ್ಕೊಂಡು ಬಂದ್ಲು ಅಂತ ವಸು ಮೇಲೆ ಸಿಕ್ಕಾಪಟ್ಟೆ ಕೋಪ ಮಾಡ್ಕೊಂಡಿದ್ದ.
ನನ್ನ ತಲೆನೂ ಕೆಡಿಸಿ, ನನ್ನೂ ಅವನ ಜತೆ ಕರ್ಕೊಂಡು ಹೋಗಿದ್ದ.
ಅಲ್ಲೇನೋ ಅವನು ನನ್ನ ಚೆನ್ನಾಗಿಯೇ ನೋಡಿಕೊಳ್ಳುತ್ತಿದ್ದ.
ಆದರೆ ಆ ಊರು, ಆ ಜನ ನನಗೇ ಹಿಡಿಸಲಿಲ್ಲ.
ಆ ಚಳಿಯನ್ನ ನನ್ನಿಂದ ತಡೆಯೋಕೆ ಆಗುತ್ತಾ ಇರಲಿಲ್ಲ.
ಅದೂ ಅಲ್ಲದೆ ಹೆಂಡತಿ ವ್ಯಾಮೋಹನೂ ಕಾಡ್ತಾ ಇತ್ತು.
ವಸುನಾ ಬಿಟ್ಟಿರೋದು ನಂಗೆ ತುಂಬ ಕಷ್ಟವಾಗುತ್ತಾ ಇತ್ತು.
ಅದೇ ಸಮಯಕ್ಕೆ ಮಾವ ತೀರಿಕೊಂಡರು.
ಇಲ್ಲಿಯದ್ದನ್ನೆಲ್ಲ ಮಾರಿ ವಸು, ನಾನು ದೆಹಲಿಗೆ ಬಂದುಬಿಡಬೇಕು ಅಂತ ಒತ್ತಾಯ ಮಾಡ್ದ, ವಸು ಒಪ್ಪದೇ ಈ ಆಶ್ರಮ ಶುರು ಮಾಡಿದಳು.
ವಸು ಸತ್ತಮೇಲಾದ್ರೂ ಒಬ್ರೆ ಯಾಕೆ ಒಂಟಿಯಾಗಿ, ಯಾರೂ ಇಲ್ಲದಂತೆ ಇರಬೇಕು?
ವಯಸ್ಸಾದ ಮೇಲೆ ಮಗನ ಜತೆ ಇರೋದು ನಿಮ್ಮ ಧರ್ಮ ಅಂತ ಒತ್ತಡ ಹೇರ್‍ದ, ಆದರೆ ನಾನು ವಸುಗೆ ಮಾತು ಕೊಟ್ಟುಬಿಟ್ಟಿದೆ.
ಹಾಗಾಗಿ ಅವನ ಜತೆ ಹೋಗೋಕೆ ನಾನು ಒಪ್ಪಲಿಲ್ಲ.
ಈ ವಯಸ್ಸಿನಲ್ಲಿ ನಿಮಗ್ಯಾಕೆ ಈ ಸೇವೆ ಅಂತ ತುಂಬಾ ಕೋಪ ಅವನಿಗೆ.
ನೀನೇ ಇಲ್ಲಿಗೆ ಬಂದುಬಿಡು.
ನಾನು ಮಗನ ಜತೆ ಇದ್ದ ಹಾಗೂ ಆಗುತ್ತೆ.
ನಿನಗೂ ಕೊನೆ ಆಸೆನೂ ಈಡೇರಿಸಿದಂತೆ ಆಗುತ್ತೆ ಅಂತ ಎಷ್ಟೋ ಹೇಳಿ ನೋಡಿದ.
ಉಹೂಂ ಒಪ್ಪಲೇ ಇಲ್ಲ.
ಅಪ್ಪನಿಗಾಗಿ ವಿಕ್ರಮನಿಗೆ ಇಲ್ಲಿ ಬಂದು ಇರೋಕೆ ಸಾಧ್ಯವಾಗಲಿಲ್ಲ.
ಅಪ್ಪನ್ನ ನೋಡ್ಕೊತಿದೀನಿ ಅನ್ನೋ ನೆಮ್ಮದಿ ಸಿಗುತ್ತೆ.
ನಿಮ್ಮ ಅಮ್ಮನ ಕೊನೆ ಆಸೆನೂ ಈಡೇರಿಸಿದಂತೆ ಆಗುತ್ತೆ" ಅಂತ ಎಷ್ಟೋ ಹೇಳಿ ನೋದಿದೆ.
ಊಹೂಂ, ಒಪ್ಪಲೇ ಇಲ್ಲ.
ಅಪ್ಪನಿಗಾಗಿ ವಿಕ್ರಮನಿಗೆ ಇಲ್ಲಿ ಬಂದು ಇರೋಕೆ ಸಾಧ್ಯವಾಗಲಿಲ್ಲ.
ಯಾವುದೋ ಊರನ್ನ ತನ್ನ ಊರು ಅಂತಾನೇ ತಿಳ್ಕೊಂಡು ಬಿಟ್ಟಿದ್ದಾನೆ.
ಅವನಿಗೆ ಗೊತ್ತಿಲ್ಲ ಅವನ ಬೇರು ಇಲ್ಲಿಯೇ ಇದೆ ಅಂತ.
ಬೇರು ಇಲ್ಲದ ಮರ ಅವನು ಈಗ.
ಇಲ್ಲಿಯೂ ಇರದೆ, ಅಲ್ಲಿಯೂ ಸಲ್ಲದೆ ಅತಂತ್ರನಾಗಿದ್ದಾನೆ.
ಆ ನೋವು ಅವನಿಗೆ ಕಾಡ್ತಾ ಇದ್ರೂ ಸ್ವಾಭಿಮಾನ ಬಿಡೋಕೆ ಸಿದ್ಧ ಇಲ್ಲ.
ಅಸತ್ಯನಾ ಸತ್ಯ ಅಂತ ಅಪ್ಪಿಕೊಂಡಿದ್ದಾನೆ.
ಅವನ ಹಣೆಬರಹ.
ಈಗ ಅವನ ಮಗನೇ ಬೇರುಗಳನ್ನ ಹುಡುಕಿಕೊಂಡು ಇಲ್ಲಿಗೆ ಬರ್ತಾ ಇದ್ದಾನೆ.
ನಾನು ಇಲ್ಲಿ ಇದ್ದಿದ್ದರಿಂದ ತಾನೇ ಮಗ ತಮ್ಮನ್ನು ಬಿಟ್ಟು ಇಲ್ಲಿ ಬರ್ತಾ ಇರೋದು ಅನ್ನುವ ಕೋಪ ವಿಕ್ರಮನಿಗೆ, ಅಂದೇ ಅಲ್ಲಿಗೆ ಬಂದುಬಿಟ್ಟಿದ್ದರೆ ಸೂರಜ್‌ ಕೂಡ ಅಲ್ಲಿಯೇ ಇರುತ್ತಿದ್ದ.
ಇಷ್ಟೊಂದು ಓದಿ, ಒಳ್ಳೆ ಕೆಲಸ ಸಿಕ್ತಾ ಇರುವಾಗ ಅದನ್ನೆಲ್ಲ ಬಿಟ್ಟು ತಾತನ ಹಾದಿ ಹಿಡೀತಾ ಇದ್ದಾನಲ್ಲ ಅನ್ನೋ ನೋವಿಗೆ ನನ್ನ ಮೇಲೆ ಸಿಟ್ಟು ಮಾಡ್ಕೊಂಡಿದ್ದಾನೆ."
"ನೀವೇನೂ ಬಲವಂತವಾಗಿ ಕರೆಸಿಕೊಳ್ಳುತ್ತ ಇಲ್ಲ ಅಲ್ವಾ ಸರ್.
ಅವರೇ ಇಷ್ಟಪಟ್ಟು ಬರ್ತಾ ಇರುವಾಗ ನಿಮ್ಮ ಮೇಲೇಕೆ ಅವರಿಗೆ ಕೋಪ?
ನ್ಯಾಯವಾಗಿ ಅವರೇ ಇಲ್ಲಿಗೆ ಸ್ವಂತ ಬುದ್ದಿಯಿಂದ ಬರಬೇಕಾಗಿತ್ತು.
ಇದುವರೆಗೂ ಕೆಲ್ಸ ಇತ್ತು.
ರಿಟೈರ್ಡ್ ಆದ ಮೇಲೆ ಅಲ್ಲೇನು ಅವರಿಗೆ ವ್ಯಾಮೋಹ?
ಸ್ವಂತ ಊರು, ಸ್ವಂತ ಜನ ಅನ್ನೊ ಮಮತೆ ಅವರಿಗೇ ಇರಬೇಕಿತ್ತು.
ಅಮ್ಮನ ಕೊನೆಯಾಸೆಯಂತೆ ನಿಮ್ಮ ಮಗ ಇಲ್ಲಿಗೆ ಬಂದು ನೆಲೆಸಬೇಕಿತ್ತು.
ಅವರು ಇಲ್ಲಿಗೆ ಬಂದು ಸೆಟ್ಲ್ ಆಗಿದ್ದರೆ ಅವರ ಅಮ್ಮನ ಆತ್ಮಕ್ಕೆ ಶಾಂತಿ ಸಿಗುತ್ತಿತ್ತು.
ತಂದೆಯನ್ನು ಕೊನೆಗಾಲದಲ್ಲಿ ನೋಡಿಕೊಂಡ ಹಾಗೂ ಆಗುತ್ತಿತ್ತು.
ಇಲ್ಲಿನ ವೃದ್ದರ ಸೇವೆ ಮಾಡುವ ಪುಣ್ಯವೂ ಲಭಿಸುತ್ತಿತ್ತು.
ಹೋಗಲಿ ಬಿಡಿ ಸಾರ್, ಅವರಿಗೆ ಆ ಪುಣ್ಯ ಇಲ್ಲ.
ನೀವೇನೂ ಆ ಬಗ್ಗೆ ಚಿಂತೆ ಮಾಡಬೇಡಿ.
ದೇವರಿದ್ದಾನೆ ಅನ್ನೋ ಸಾಕ್ಷಿಗೆ, ನಿಮ್ಮ ಮೊಮ್ಮಗನಿಗಾದರೂ ಇಲ್ಲಿಗೆ ಬರುವ ಮನಸ್ಸು ಕೊಟ್ಟಿದ್ದಾನೆ.
ಅದಕ್ಕಾದರೂ ನಾವು ಆ ದೈವಕ್ಕೆ ಋಣಿಯಾಗಿರಬೇಕು.
ಇವತ್ತಲ್ಲ ನಾಳೆ ನಿಮ್ಮ ಮಗನಿಗೂ ಮಗನ ಸೆಳೆತ ಇಲ್ಲಿವರೆಗೂ ಕರೆತರಬಹುದು.
 ಆ ಭರವಸೆಯೇ ನಿಮಗೆ ಸಂಜೀವಿನಿಯಾಗಲಿ ಅಂತ ಆಶಿಸುತ್ತೇನೆ."
 ರಿತುವಿನ ಒಂದೊಂದು ಮಾತುಗಳು ಹೃದಯದಾಳಕ್ಕೆ ನೇರವಾಗಿ ಇಳಿದು ಅಲ್ಪ-ಸ್ವಲ್ಪ ಇದ್ದ ನೋವು, ನಿರಾಶೆ ಕೂಡ ಮಾಯವಾಗಿ ಬಿಟ್ಟಿತು.
ಏನಿದೆ ಈ ಪುಟ್ಟ ಹುಡುಗಿಯಲ್ಲಿ ಅಂಥ ಶಕ್ತಿ?
ತನ್ನ ಮಾತುಗಳಿಂದಲೇ ಇದಿರಿನವರ ನೋವನ್ನು ದೂರ ಮಾಡಿಬಿಡುತ್ತಾಳಲ್ಲ.
ಇವಳ ಮಾತುಗಳನ್ನು ಕೇಳುವ ತನಕವೂ ಈ ಹೃದಯ ಕೊರಗಿ ಕೊರಗಿ ನರಳುತ್ತಾ ಇತ್ತಲ್ಲ.
ಮಗ ಹೀಗೆ ಮಾಡಿಬಿಟ್ಟನಲ್ಲ.
ಬರುತ್ತೇನೆ ಬರುತ್ತೇನೆ ಎಂದು ಆಸೆ ಹುಟ್ಟಿಸಿ, ಕೊನೆ ಗಳಿಗೆಯಲ್ಲಿ ಕೈಕೊಟ್ಟುಬಿಟ್ಟನಲ್ಲ ಅನ್ನೋ ನೋವು "ಗಾಯದ ಮೇಲೆ ಬರೆ" ಎಳೆದಂತೆ ಕಾಡುತ್ತಿತ್ತು.
ಸೂರಜ್ ಬರುತ್ತಿದ್ದಾನೆ ಎನ್ನುವ ಸಂತೋಷಕ್ಕಿಂತ, ಮಗ ಬಾರದೆ ಇರುವನಲ್ಲ ಎಂಬ ನೋವೇ ಹೆಚ್ಚಾಗಿತ್ತು.
ಆ ನೋವನ್ನು ಒಂದೇ ಮಾತಿನಲ್ಲಿ ಕರಗಿಸಿಬಿಟ್ಟಳಲ್ಲ.
ಹೌದು, ತಾನೆಂಥ ಪೆದ್ದ.
ಮೊಮ್ಮಗನೇ ಬರುತ್ತಿರುವಾಗ ಮಗನಿಗಾಗಿ ಕಂಬನಿ ಸುರಿಸುವುದು ಸರಿಯೇ?
ಸೂರಜ್‌ಗಿಂತ ತನಗಿನ್ನೇನು ಬೇಕು?
ಹೇಗಾದರೂ ಮಾಡಿ ಅವನನ್ನು ಇಲ್ಲಿಯೇ ಉಳಿಸಿಕೊಳ್ಳುವ ಯತ್ನ ಮಾಡುವುದು ಬಿಟ್ಟು, ಸಿಗಲಾರದ ವಸ್ತುವಿಗಾಗಿ ಪರಿತಪಿಸುತ್ತ ಕೂರುವ ಹುಚ್ಚು ಯಾಕೆ?
ಅಭಿಮಾನದಿಂದ ರಿತುವಿನೆಡೆ ನೋಡಿ, "ನೀನು ಹೇಳುತ್ತಾ ಇರುವುದು ಸರಿ ರಿತು.
ಇನ್ನು ವಿಕ್ರಮ್ ಬಗ್ಗೆ ಯೋಚಿಸುವುದನ್ನು ಬಿಟ್ಟುಬಿಡುತ್ತೇನೆ.
ಸೂರಜ್ ನನ್ನ ಹತ್ತಿರ ಇರುತ್ತಾನಲ್ಲ, ಅದೇ ಸಾಕು ನನಗೆ" ನೆಮ್ಮದಿಯಿಂದ ಹೇಳಿದರು.
ಈವತ್ತು ಸೂರಜ್ ಬರ್ತಾ ಇದ್ದಾರೆ.
ಹೇಗಿದ್ದಾರೋ ಏನೋ?
"ಎಲ್ಲವನ್ನೂ ಸೂರಜ್‌ಗೆ ವಹಿಸಿ, ನಾನು ನಿಶ್ಚಿಂತೆಯಿಂದ ಇದ್ದುಬಿಡುತ್ತೇನೆ" ಎನ್ನುತ್ತಿದ್ದಾರೆ ವೆಂಕಟೇಶ್ ಸರ್.
ಈ ಆಶ್ರಮದ ಎಲ್ಲಾ ಜವಾಬ್ದಾರಿಯನ್ನು ವಹಿಸಿಕೊಂಡು, ಎಲ್ಲವನ್ನೂ ಸಮರ್ಪಕವಾಗಿ ತೂಗಿಸಿಕೊಂಡು ಹೋಗುವಷ್ಟು ಶಕ್ತರೇ ಆ ಸೂರಜ್ ?
ಈಗಂತೂ ಹೆಚ್ಚು-ಕಡಿಮೆ ನಾನು ವೆಂಕಟೇಶ್‌ ಸರ್‌ರವರನ್ನು ಕೇಳದೆ ನಿರ್ವಹಿಸುವ ಸ್ವತಂತ್ರ ತೆಗೆದುಕೊಂಡು ಬಿಟ್ಟಿದ್ದೇನೆ.
ಸರ್‌ ಕೂಡ ಅದಕ್ಕೆ ಆಕ್ಷೇಪಣೆ ಎತ್ತಿಲ್ಲ.
ನನ್ನ ಮೇಲೆ ತುಂಬಾ ನಂಬಿಕೆ ಅವರಿಗೆ ಇನ್ನು ಮುಂದೆ ಹೇಗೊ?
ತಾತನಂತೆ ಹೃದಯವಂತನಾದರೆ ಪರವಾಗಿಲ್ಲ.
ಸರ್ವಾಧಿಕಾರಿಯಂತೆ ಆಡಿದರೆ ತಾನು ಹೇಗೆ ಇಲ್ಲಿ ಕೆಲಸ ಮಾಡುವುದು?
ಯೋಚನೆ ಕಾಡಿದರೂ ಸರ್ವಾಧಿಕಾರಿಯಂತೆ ಆಡಿದರೆ ನನಗೇನು ?
ಹೇಳಿದ ಕೆಲಸ ಮಾಡಿದರೆ ಆಯಿತು.
ಏನಾದರೂ ಆಗಲಿ, ಇನ್ನು ಸ್ವಲ್ಪ ಕಷ್ಟವೇ ತನಗೆ, ಆತನ ಗುಣ-ಸ್ವಭಾವ ನೋಡಿಕೊಂಡು, ಅದಕ್ಕೆ ತಕ್ಕಂತೆ ನಡೆದುಕೊಳ್ಳಬೇಕಾಗುತ್ತದೆ.
ಹೀಗೆ ಯೋಚನೆ ಮಾಡಿಕೊಂಡು ಬರುತ್ತಿರುವಾಗ ಎಲ್ಲೋ ಮಗು ಅಳುತ್ತಿರುವ ಶಬ್ದ.
ಗಾಡಿಯನ್ನು ನಿಧಾನಗೊಳಿಸಿದಳು.
ಅಳುವಿನ ಶಬ್ದ ಅಸ್ಪಷ್ಟವಾಗಿ ಕೇಳಿಬರುತ್ತಿದೆ.
ತತ್‌ಕ್ಷಣವೇ ಗಾಡಿಯನ್ನು ನಿಲ್ಲಿಸಿ ಕೆಳಗಿಳಿದು ಸುತ್ತ ನೋಡಿದಳು.
ಅದೊಂದು ಆಟದ ಮೈದಾನ, ಹತ್ತಿರವಾಗುವುದೆಂದು ರಸ್ತೆಯನ್ನು ಬಿಟ್ಟು ಮೈದಾನದೊಳಗಿನ ದಾರಿಯಿಂದ – ಪ್ರತಿನಿತ್ಯವೂ ಬರುತ್ತಿದ್ದಳು.
ಇಂದು ಕೂಡ ಹಾಗೆಯೇ ಬಂದಿದ್ದಳು.
ಮೋಡ ಬೇರೆ ಕವಿಯುತ್ತಿತ್ತು.
ಜೋರಾಗಿ ಮಳೆ ಬರುವ ನಿರೀಕ್ಷೆ ಇತ್ತು.
ಹಾಗಾಗಿ ಬೇಗ ಆಶ್ರಮ ಸೇರಿಕೊಳ್ಳಬೇಕು.
ಸಾಲದ್ದಕ್ಕೆ ಸೂರಜ್ ಬರ್ತಾ ಇರುವುದರಿಂದ ಬೇಗನೇ ಬರಬೇಕೆಂದು ಎಂಟು ಗಂಟೆಗೇ ಮನೆ ಬಿಟ್ಟಿದ್ದಳು.
ಇಲ್ಲಿ ನೋಡಿದರೆ, ಮಗುವಿನ ಅಳುವಿನ ಶಬ್ದ.
ಶಬ್ದ ಬರುತ್ತಿದ್ದ ಕಡೆ ನಿಧಾನವಾಗಿ ನಡೆದು ಬಂದಳು.
ಅಳು ಸ್ಪಷ್ಟವಾಗಿ ಕೇಳತೊಡಗಿತು.
ಎದೆ ಗಾಬರಿಯಿಂದ ಹೊಡೆದುಕೊಳ್ಳಲು ಪ್ರಾರಂಭಿಸಿತು.
ಸುತ್ತ ನೋಡಿದರೆ ಒಬ್ಬರ ಸುಳಿವೂ ಇಲ್ಲ.
ಇಡೀ ಆಟದ ಮೈದಾನದೊಳಗೆ ಇವಳೊಬ್ಬಳೇ.
ಧೈರ್ಯ ತಂದುಕೊಳ್ಳುತ್ತಾ ಶಬ್ದಕ್ಕೆ ಹತ್ತಿರವಾದಳು.
ಕಲ್ಲುಗಳ ಮಧ್ಯೆ ಒಂದು ತಗಡು ಮುಚ್ಚಿದೆ.
ಅಲ್ಲಿಂದಲೇ ಅಳು ಕೇಳಿಸುತ್ತಿರುವುದು.
ಆತುರವಾಗಿ ಹತ್ತಿರ ಬಂದು ತಗಡನ್ನು ತೆಗೆದವಳೇ ದಿಗ್ಬ್ರಾಂತಳಾಗಿ ಕ್ಷಣ ನಿಂತುಬಿಟ್ಟಳು.
ಬಟ್ಟೆಯನ್ನು ಸುತ್ತಿರುವ ಮಗು ಕೈ-ಕಾಲು ಜಾಡಿಸುತ್ತ ಅಳುತ್ತಿದೆ.
ಅತ್ತು ಅತ್ತೂ ಸುಸ್ತಾಗಿದೆಯೇನೋ?
ಆಳು ಕ್ಷೀಣವಾಗುತ್ತಿದೆ.
ಕಲ್ಲುಮಣ್ಣಿನ ಮೇಲೆ ಕೈ-ಕಾಲು ಜಾಡಿಸಿದ್ದರಿಂದ ಎಳೆ ಕೈ-ಕಾಲುಗಳು ತರಚಿದಂತಾಗಿ ರಕ್ತ ಸೋರುತ್ತಿದೆ.
ಬವಳಿ ಬಂದಂತಾಗಿ ಮೆಲ್ಲನೆ ಕುಸಿದಳು.
ತತ್‌ಕ್ಷಣವೇ ಸಾವರಿಸಿಕೊಂಡ ರಿತು ಮೊಬೈಲ್ ತೆಗೆದು ಆಶ್ರಮಕ್ಕೆ ಫೋನ್ ಮಾಡಿ, ತತ್‌ಕ್ಷಣವೇ ಯಾರಾದರೂ ಆಟದ ಮೈದಾನಕ್ಕೆ ಬರಬೇಕೆಂದು ಹೇಳಿದಳು.
ಆಟದ ಮೈದಾನಕ್ಕೂ ಆಶ್ರಮಕ್ಕೂ ಕೆಲವೇ ನಿಮಿಷಗಳ ಹಾದಿ.
ಹಾಗಾಗಿ ವಾಸು ಓಡಿ ಬಂದ.
ಆಟದ ಮೈದಾನವಲ್ಲ ಹುಡುಕಿ, ಮೂಲೆಯಲ್ಲಿ ನೋಡಿದರೆ ರಿತು, ಅವಳ ಮುಂದೆ ಮಗು, ಮಗುವಿನ ಅಳು ನಿಂತಿದೆ.
ಮಲಗಿದೆಯೋ ಮತ್ತೇನೋ ತಿಳಿಯದ ಕಂಗಾಲಾಗಿದ್ದಾಳೆ.
ವಾಸುವನ್ನು ಕಂಡೊಡನೆ ಧೈರ್ಯ ಬಂದಂತಾಗಿ ಮಗುವನ್ನು ಮೆಲ್ಲನೆ ಎತ್ತಿಕೊಂಡಳು.
ಆ ಗಳಿಗೆಯಲ್ಲಿ ಫಳಾರನೇ ಮಿಂಚು ಆಕಾಶದಲ್ಲಿ ಹೊಳೆಯಿತು.
ಹಿಂದೆ ಗುಡುಗಿನ ಜೋರಾದ ಶಬ್ದ "ವಾಸು, ಡಾಕ್ಟರ್ ಬಂದಿದ್ದಾರಾ?
ತತ್‌ಕ್ಷಣವೇ ಮಗುನಾ ಅವರಿಗೆ ತೋರಿಸಬೇಕು.
ನಾನು ಮಗುನ ಹಿಡ್ಕೊಂಡು ಕೂತ್ಕೋತೀನಿ, ನೀನು ಗಾಡಿ ಓಡಿಸು, ತಗೊ ಕೀನಾ" ಎನ್ನುತ್ತಾ ಕೀ ನೀಡಿದಳು.
ವಾಸುವಿಗೂ ದಿಗ್ಬ್ರಾಂತಿಯಾಗಿತ್ತು.
ಮರು ಮಾತಾಡದೆ ಗಾಡಿ ಓಡಿಸುತ್ತ ಆಶ್ರಮಕ್ಕೆ ಕರೆತಂದ.
ರಿತುವಿನ ಕೈಯಲ್ಲಿದ್ದ ಮಗುವನ್ನು ಕಂಡು ಅಲ್ಲಿದ್ದವರಿಗೆಲ್ಲ ಅಚ್ಚರಿ, ಏನು, ಎತ್ತ ಒಂದೂ ಮಾತಾಡದೆ ಮಗುವನ್ನು ಪರೀಕ್ಷಿಸುತ್ತಿದ್ದ ಡಾಕ್ಟರನ್ನೇ ಕಾತರದಿಂದ ರಿತು ದಿಟ್ಟಿಸುತ್ತಿದ್ದಾಳೆ.
ದೇವರೇ ಮಗುವಿಗೇನೂ ಆಗದೆ ಇರಲಿ, ಮಗು ಜೀವಂತವಾಗಿರಲಿ ಎಂದು ಮೌನವಾಗಿ ಮೊರೆ ಇಡುತ್ತಿದ್ದಾಳೆ.
"ಡಾಕ್ಟರ್, ಮಗು ಬದುಕಿದೆಯೇ?" ಕಂಪಿಸುತ್ತ ಕೇಳಿದಳು. 
"ಜೀವವಿದೆ. ಆದರೆ ಕೆ-ಕಾಲುಗಳಿಗೆಲ್ಲ ಕಲುಮಣ್ಣು ಸೇರಿ ಸೆಪ್ಟಿಕ್ ಆಗಿದೆ.
ತತ್ಕ್ಷಣವೇ ಮಕ್ಕಳ ಡಾಕ್ಟರ್‌ನಾ ಕನ್ಸಲ್ಟ್ ಮಾಡಬೇಕು.
ಅಥವಾ ಅಲ್ಲಿಗೇ ಮಗೂನಾ ಕರ್ಕೊಂಡು ಹೋಗಬೇಕು.
ಟೌನ್ ಒಳಗೆ ಮಕ್ಕಳ ಆಸ್ಪತ್ರೆ ಇರುವುದು.
ಆದಷ್ಟು ಬೇಗ ಕರ್ಕೊಂಡು ಹೋಗಬೇಕು" ಆಗ್ರಹಿಸಿದರು.
ಎಲ್ಲವನ್ನೂ ನೋಡುತ್ತ ನಿಂತಿದ್ದ ಆಗಷ್ಟೇ ಬಂದಿದ್ದ ಸೂರಜ್, "ಬನ್ನಿ ಸಾರ್, ನನ್ನ ಕಾರಿನಲ್ಲಿಯೇ ಹೋಗೋಣ, ಬನ್ನಿ ಮೇಡಮ್, ಮಗುನಾ ಎತ್ತಿಕೊಳ್ಳಿ, ಬಿ ಕ್ವಿಕ್" ಎಂದು ಅವಸರಿಸಿ ಕಾರನ್ನು ಸ್ಟಾರ್ಟ್ ಮಾಡಿದ.
ಮಗುವನ್ನು ಎತ್ತಿಕೊಂಡು ಕಾರು ಹತ್ತಿದ ರಿತು, ಮಗು ಏನಾಗುತ್ತದೋ ಆತಂಕದಿಂದ ಕಂಗೆಟ್ಟಿದ್ದಳು.
ಕಾರು ಯಾರದು?
ಕಾರು ನಡೆಸುತ್ತಿರುವವರು ಯಾರು?
ಯಾರ್ಯಾರು ಕಾರು ಹತ್ತಿದರು?
ತಾನೇಕೆ ಹೀಗೆ ಕಂಗೆಟ್ಟಿದ್ದೇನೆ ಎಂಬ ಪರಿವೆಯೇ ಇಲ್ಲದೆ ಒಂದೇ ಸಮನೆ ಮಗುವಿನ ಮೊಗವನ್ನೇ ನೋಡುತ್ತಿದ್ದಾಳೆ.
ಮಗು ಹೆಣ್ಣೋ?ಗಂಡೋ ಎಂಬುದೇ ಮುಖ್ಯವಾಗಿ ತಿಳಿದಿರಲಿಲ್ಲ.
ಕಂಪಿಸುತ್ತಿದ್ದ ಕೈಗಳಿಂದ ಮೆಲ್ಲನೆ ಬಟ್ಟೆ ಸರಿಸಿದಳು.
ಹೆಣ್ಣು ಮಗು.
ಅದಕ್ಕೇ ಇದು ಬೀದಿಗೆ ಬಿದ್ದಿದೆ.
ಯಾವ ಪುಣ್ಯವತಿ ಹೆತ್ತ ಮಗಳೊ?
ಹೃದಯ ದ್ರವಿಸಿ ಹೋಯಿತು.
ಆಸ್ಪತ್ರೆ ಮುಂದೆ ಕಾರು ನಿಂತಿತು.
ಡಾಕ್ಟರ್ ರಾಮದಾಸರು, "ರಿತು, ಬಾಮ್ಮ ಬೇಗ" ಎಂದವರೇ ಒಳಗೆ ನುಗ್ಗಿದರು.
ಮಗುವನ್ನು ಒಳಗೆ ಕರೆದೊಯ್ದರು.
ಕಪ್ಪಿಟ್ಟ ಮೊಗ ಹೊತ್ತು ನಿಂತಿದ್ದ ರಿತುವನ್ನು ಕಂಡು ಕನಿಕರದಿಂದ ಸೂರಜ್, "ಏನೂ ಆಗಲ್ಲ ನಿಮ್ಮ ಮಗೂಗೆ, ಧೈರ್ಯವಾಗಿರಿ" ಎಂದಾಗ ಸರ್ರನೇ ಅವನತ್ತ ತಿರುಗಿದಳು.
ಹತ್ತಿರ ಬಂದ ವೆಂಕಟೇಶ್‌ರವರು, "ರಿತು, ಯಾರದು ಮಗು?" ಎಂದು ಕೇಳಿದರು.
"ಗೊತ್ತಿಲ್ಲ ಸರ್" ಎಂದಳು.
ಅರೆ!ಗೊತ್ತಿಲ್ಲ ಅನ್ನುತ್ತ ಇದ್ದಾಳೆ.
ಆದರೆ ಅದೆಷ್ಟು ಕಂಗೆಟ್ಟಿದ್ದಾಳೆ.
ಮಗು ಇವಳದಲ್ಲವೇ?
ಛೇ, ತಾನು ನಿನ್ನ ಮಗು ಅಂದೆನಲ್ಲ.
ಮನಸ್ಸಿನಲ್ಲಿಯೇ ಸೂರಜ್ ಪೇಚಾಡಿಕೊಂಡ.
ಅಷ್ಟರಲ್ಲಿ ವಾಸು, "ಸರ್, ಈ ಮಗು ಆಟದ ಮೈದಾನದಲ್ಲಿತ್ತು.
ಯಾರೋ ಹೆತ್ತು ಮಲಗಿಸಿ ಹೋಗಿದ್ದಾರೆ.
ಪಾಪ, ರಾತ್ರಿ ಎಲ್ಲಾ ಅತ್ತು ಅತ್ತೂ ಸುಸ್ತಾಗಿದೆ.
ಕೈ-ಕಾಲು ಆಡಿಸಿ, ಕೈ-ಕಾಲಿಗೆ ಕಲ್ಲುಮಣ್ಣು ಚುಚ್ಚಿಕೊಂಡಿದೆ.
ಎಂಥ ಪಾಪಿಗಳು ಸರ್, ಇಂಥ ಹಸುಕಂದನ ಅನಾಥವಾಗಿ ಮಲಗಿಸಿ ಹೊಗೋಕೆ ಹೇಗೆ ಮನಸ್ಸು ಬಂತೊ?
ಮನುಷ್ಯತ್ವ ಇಲ್ಲದ ಜನ ಸಾರ್" ನೊಂದುಕೊಂಡೇ ಹೇಳಿದ.
ಅಷ್ಟರಲ್ಲಿ ಸುಧಾರಿಸಿಕೊಂಡಿದ್ದ ರಿತು, "ಆಶ್ರಮಕ್ಕೆ ಅಂತ ಅದೇ ದಾರೀಲಿ ಬರ್ತಾ ಇದ್ದೆ ಸರ್, ಮಗುವಿನ ಅಳು ಕೇಳಿ ಗಾಬರಿ ಆಯ್ತು.
ವಾಸುಗೆ ಫೋನ್ ಮಾಡಿ ಕರೆಸಿದೆ" ಮೆಲ್ಲನೆ ಹೇಳಿದಳು.
"ಮಗು ಚೇತರಿಸಿಕೊಳ್ತಾ ಇದೆ.
ಇಂಟೆನ್ಸಿವ್ ಕೇರ್‌ನಲ್ಲಿ ಇಟ್ಟಿದ್ದಾರೆ.
ನಾವೇನೂ ಇಲ್ಲಿಯೇ ಇರಬೇಕಾಗಿಲ್ಲ.
ಸಂಜೆ ಬಂದು ನೋಡಿಕೊಂಡು ಹೋದ್ರೆ ಸಾಕು.
ಈಗ ಆಶ್ರಮಕ್ಕೆ ಹೋಗೋಣ ನಡೆಯಿರಿ" ಎಂದು ರಾಮದಾಸರು ಹೊರಬಂದು ಎಲ್ಲರನ್ನೂ ಹೊರಡಿಸಿದರು.
"ನಾನೊಂದು ಸಲ ಮಗುನಾ ನೋಡಬಹುದೇ ಡಾಕ್ಟರ್?" ಎಂದು ರಿತು ಡಾಕ್ಟರ್ ಕೇಳಿಕೊಂಡಳು.
"ಇಲ್ಲಮ್ಮ ಈಗ ನೋಡೋಕೆ ಬಿಡಲ್ಲ, ಸಂಜೆ ಬರೋಣ ಬಾ.
ಆಗ ನೋಡುವಿಯಂತೆ" ಎಂದರು.
ಎಲ್ಲರೂ ಕಾರಿನಲ್ಲಿಯೇ ಆಶ್ರಮಕ್ಕೆ ಬಂದರು.
ರಿತು ಅಂತೂ ಮೌನವಾಗಿದ್ದು ಬಿಟ್ಟಿದ್ದಾಳೆ.
ಮಗು ಕೈ-ಕಾಲು ಬಡಿಯುತ್ತ ಅನಾಥವಾಗಿ ಮಲಗಿ ಅಳುತ್ತಿರುವ ದೃಶ್ಯವೇ ಅವಳ ಕಣ್ಮುಂದೆ ನಿಂತುಬಿಟ್ಟಿದೆ.
ಒಂದು ರೀತಿಯ ಶಾಕ್ ಅನುಭವಿಸುತ್ತಿದ್ದಾಳೆ.
ಮಗು ಸತ್ತುಬಿಟ್ಟರೆ?ಛೆ, ಹಾಗಾಗದಿರಲಿ, ಮಗು ಬದುಕಿ ಬರಲಿ, ಮಗುವಿಗೇನೂ ಆಗದಿರಲಿ, ಸದಾ ಮನಸ್ಸು ನುಡಿಯತೊಡಗಿತ್ತು.
ಅವಳ ಸ್ಥಿತಿ ಗಮನಿಸಿದ ವೆಂಕಟೇಶ್‌ರವರು, "ರಿತು ಮಗುವಿಗೆ ಏನೂ ಆಗುವುದಿಲ್ಲ ಅಂತ ರಾಮದಾಸರು ಹೇಳಿದ್ದಾರೆ ಅಲ್ಲವೇ, ಧೈರ್ಯವಾಗಿರು.
ನೀನು ಹೀಗೆ ಕಂಗೆಟ್ಟರೆ ಹೇಗೆ?
ನೋಡು, ಸೂರಜ್ ಬಂದಿದ್ದಾನೆ.
ಪಾಪ, ಅವನೂ ಈಗ ತಾನೇ ಬಂದಿದ್ದಾನೆ.
ಅವನಿಗೆ ಸ್ನಾನಕ್ಕೆ ತಿಂಡಿಗೆ ವ್ಯವಸ್ಥೆ ಮಾಡು" ಕೆಲಸ ವಹಿಸಿದರೆ ಅವಳ ಗಮನ ಬೇರೆಡೆ ಹರಿಸಬಹುದೆಂದು ಬಗೆದು ಸೂರಜ್ನ ಕೆಲಸ ಹೇಳಿದರು.
"ಸೂರಜ್, ಇವಳು ರಿತು ಅಂತ, ಈ ಆಶ್ರಮದಲ್ಲಿ ಕೆಲಸ ಮಾಡ್ತಾ ಇದ್ದಾಳೆ, ಇವಳಿಂದಲೇ ನಮ್ಮ ಮನೆಗೆ ಹೊಸ ಚೇತನ ಬಂದಿದೆ.
ಇಲ್ಲಿರುವ ಎಲ್ಲಾ ಸದಸ್ಯರಿಗೂ ರಿತು ಅಂದ್ರೆ ಅಚ್ಚುಮೆಚ್ಚು." ಮೆಚ್ಚುಗೆಯಿಂದ ರಿತುವನ್ನು ಸೂರಜ್‌ಗೆ ಪರಿಚಯಿಸಿದರು.
"ರಿತು, ಇವನೇ ಕಣಮ್ಮ ನನ್ನ ಮೊಮ್ಮಗ ಸೂರಜ್, ಬೆಳಗ್ಗೆ ತಾನೇ ಬಂದ.
ಅವನು ಬರೋಕೂ, ನೀನು ಮಗು ಎತ್ಕಂಡು ಗಾಬರಿಯಿಂದ ಬರೋಕೂ ಸರಿ ಹೋಯ್ತು.
ಮಗುಗೇನಾಗಿದೆಯೋ ಅನ್ನೋ ಆತಂಕದಿಂದ ಸೂರಜ್ ತತ್‌ಕ್ಷಣವೇ ಆಸ್ಪತ್ರೆಗೆ ಹೊರಟು ನಿಂತ, ನಂಗೂ ಆ ಗಲಾಟೆಯಲ್ಲಿ ನಿಮ್ಮಿಬ್ಬರನ್ನು ಪರಿಚಯ ಮಾಡಿಕೊಡೋಕೆ ಮರೆತುಹೋಯ್ತು."
ಬೆಳಗ್ಗೆ ಆ ಮಗುವನ್ನು ನೋಡಿದಾಗಿನಿಂದ ಅವಳು ಅವಳಾಗಿರಲಿಲ್ಲ.
ಎಲ್ಲಿಯೋ ಕಳೆದು ಹೋಗಿಬಿಟ್ಟಿದ್ದಳು.
ಮಗು, ಅದರ ಅಳು, ರಕ್ತಸಿಕ್ತವಾದ ಆ ಪುಟ್ಟ ಕೈ-ಕಾಲುಗಳು, ಆಸ್ಪತ್ರೆ ಇನ್ಸೆಂಟಿವ್ ಕೇರ್‌ ಇವಿಷ್ಟೇ ಅವಳ ಸುತ್ತ ಸುತ್ತುತ್ತಿದ್ದವು.
ಆಶ್ರಮ, ಮನೆ, ತನ್ನ ಕೆಲಸ, ಈ ದಿನ ಬರಲಿರುವ ಈ ಆಶ್ರಮದ ಭಾವಿ ಒಡೆಯ ಎಲ್ಲವೂ ಮರೆತಂತಾಗಿತ್ತು.
ಈಗಷ್ಟೇ ಅವೆಲ್ಲವೂ ನೆನಪಿಗೆ ಬಂದು ಸಂಕೋಚಿಸಿದಳು.
ತಾನು ತನ್ನ ಲೋಕದಲ್ಲಿ ಮುಳುಗಿ ಹೋಗಿ ತನ್ನ ಕರ್ತವ್ಯವನ್ನು, ತನ್ನ ಜವಾಬ್ದಾರಿಯನ್ನು ಮರೆತುಬಿಡುವುದೇ?
ಛೇ, ಎಂಥ ಕೆಲಸವಾಯಿತು.
ತನ್ನನ್ನು ಅದೆಂಥ ಬೇಜವಾಬ್ದಾರಿಯ ಹೆಣ್ಣು ಎಂದುಕೊಳ್ಳುವುದಿಲ್ಲವೇ ತಾನೆಂಥ ಅವಿವೇಕಿ, ಬೆಳಗ್ಗೆ ಆಸ್ಪತ್ರೆಗೆ ಹೊರಟಾಗ, ಕಾರು ಯಾರದು ?
ಆ ಸಮಯದಲ್ಲಿ ಕಾರು ಇಲ್ಲಿಗೇಕೆ ಬಂದಿದೆ?
ಅದು ಯಾರದಿರಬಹುದು ಎಂದು ಸ್ವಲ್ಪವಾದರೂ ಆಲೋಚಿಸಬಾರದೆ?
ಹೋಗಲಿ, ಕಾರಿನಲ್ಲಿಯೇ ಹೋಗೋಣವೆಂದಾಗಲಾದರೂ, ತಾನು ಗಮನಿಸಬಾರದೆ?
ಕಾರು ಓಡಿಸುತ್ತಿರುವವರಾರು ಎಂದು ನೋಡದೆ, ತನ್ನ ಆತಂಕದಲ್ಲಿ ಅವೆಲ್ಲ ಗಮನಕ್ಕೆ ಬರಲೇ ಇಲ್ಲ.
ಅಲ್ಲದೇ ಇವತ್ತು ಸೂರಜ್ ಬರುತ್ತಾರೆ ಎಂದಲ್ಲವೇ ಬೇಗ ಮನೆ ಬಿಟ್ಟದ್ದು.
ಆದರೆ, ಮಗುವಿನ ಗಾಬರಿಯಲ್ಲಿ ಸೂರಜ್ ಬರುವುದೇ ಮರೆತುಹೋಯಿತು.
ಅವರು ಬಂದದ್ದು ಆಗಿದೆ.
ಇಷ್ಟು ಹೊತ್ತು ಅವರ ಜತೆಯಲ್ಲಿಯೇ ಇದ್ದದ್ದು ಆಗಿದೆ.
ಅವರು ಯಾರು ಎಂದು ತಿಳಿಯದೆ, ಬಂದ ಮೊದಲ ದಿನವೇ ನನ್ನ ಅವಿವೇಕ ಅವರ ಕಣ್ಣಿಗೆ ಬೀಳಬೇಕೇ?
ನನ್ನನ್ನು ಏನೆಂದು ತಿಳಿದುಕೊಂಡರೋ?
ಸರ್ ಬೇರೆ ತುಂಬ ಉತ್ಪ್ರೇಕ್ಷೆಯಾಗಿ ಪರಿಚಯಿಸಿಕೊಟ್ಟರು.
ತಲೆತಗ್ಗಿಸಿಯೇ ಕುಳಿತಿದ್ದ ರಿತುವಿನೆಡೆ ಬಂದ ಸೂರಜ್.
"ತುಂಬಾ ಅಪ್‌ಸೆಟ್ ಆಗಿಬಿಟ್ಟಿದ್ದೀರಾ.
ಏನೂ ಆಗೋಲ್ಲ.
ಧೈರ್ಯ ತಂದುಕೊಳ್ಳಿ.
ನಿಮ್ಮ ಜಾಗದಲ್ಲಿ ಯಾರು ಇದ್ದಿದ್ದರೂ ಹೀಗೆ ಆಗಿರುತ್ತಿತ್ತು.
ರಿಯಲಿ ಐ ಅಪ್ರಿಶಿಯೇಟ್ ಯೂ.
 ಅನಾಥವಾಗಿ ಅಳುತ್ತಿದ್ದ ಆ ಮಗು ಬಗ್ಗೆ ನೀವು ತೋರಿದ ಕಾಳಜಿ, ಸಮಯಪ್ರಜ್ಞೆ ನಿಜಕ್ಕೂ ಮೆಚ್ಚುವಂಥದ್ದು.
ನಿಮ್ಮಂಥ ಹೃದಯ ಇರೋ ವ್ಯಕ್ತಿ ಈ ಆಶ್ರಮದಲ್ಲಿ ಕೆಲಸ ಮಾಡ್ತಾ ಇರೋದು ಈ ಆಶ್ರಮದಲ್ಲಿರುವವರ ಪುಣ್ಯ.
ಇವತ್ತು ಬೇಕಾದ್ರೆ ರಜಾ ತಗೊಂಡು ಮನೆಗೆ ಹೋಗಿ ರೆಸ್ಟ್ ತಗೊಳ್ಳಿ.
ಅಯ್ಯೋ, ನಾನು ಅಂದುಕೊಂಡದ್ದೇ ಒಂದು, ಸೂರಜ್ ತಿಳಿದುಕೊಂಡಿರುವುದೇ ಮತ್ತೊಂದು, ತನ್ನ ಬಗ್ಗೆ ಅದೆಷ್ಟು ಬೇಗ ಒಳ್ಳೆಯ ಅಭಿಪ್ರಾಯ ಮೂಡಿದೆ.
ಥ್ಯಾಂಕ್ಸ್ ಗಾಡ್.
"ತುಂಬಾ ಥ್ಯಾಂಕ್ಸ್ ಸರ್‌.
ರಜಾ ಏನೂ ಬೇಡ.
ನಾನು ನನ್ನ ಕೆಲಸ ಮಾಡಬಲ್ಲೆ.
ಬೆಳಗ್ಗೆ ಅನಿರೀಕ್ಷಿತವಾಗಿ ನಡೆದ ಘಟನೆಯಿಂದ ಕೊಂಚ ಮನಸ್ಸು ಕೆಟ್ಟದ್ದು ನಿಜ.
ಆದರೆ, ಈಗ ನಾನು ಸರಿಯಾಗಿದ್ದೇನೆ.
ಬನ್ನಿ ಸಾರ್, ನಿಮ್ಮ ಸ್ನಾನಕ್ಕೆ ತಿಂಡಿಗೆ ಏರ್ಪಾಡು ಮಾಡುತ್ತೇನೆ" ಎಂದವಳೇ ಎದ್ದು ನಿಂತಳು.
"ಸರ್, ತಿಂಡಿಗೆ ಡೈನಿಂಗ್ ಹಾಲ್‌ಗೆ ಬರುತ್ತೀರೋ ಅಥವಾ ಮನೆಗೇ ಕಳುಹಿಸಿಕೊಡಲೋ?" ಕೇಳಿದಳು.
"ಅಲ್ಲಿಗೆ ಬರುತ್ತೇನೆ.
ಎಲ್ಲರನ್ನೂ ಭೇಟಿ ಮಾಡಿದ ಹಾಗೂ ಆಗುತ್ತದೆ.
ತಾತ, ನೀನು ಏನು ಮಾಡುತ್ತೀಯಾ?"
"ನೀನು ಹೇಗೆ ಹೇಳಿದ್ರೆ ಹಾಗೆ.
ರಿತು ಈರಜನ್ನ ಮನೆಗೆ ಕಳುಹಿಸು.
ಸೂರಜ್ ಮನೆಯಲ್ಲಿಯೇ ಸ್ನಾನ ಮುಗಿಸಿ ಬರುತ್ತಾನೆ.
ನಾನು ಇಲ್ಲೇ ಸ್ನಾನ ಮಾಡುತ್ತೇನೆ.
ನನ್ನ ಬಟ್ಟೆ ತರೋಕೆ ಹೇಳಿ, ಬಾಯ್ಲರ್ ತೊಳೆದು, ನೀರು ಹಾಕಿ, ಸ್ವಿಚ್ ಹಾಕೋಕೆ ಹೇಳು.
ಎಷ್ಟು ದಿನ ಆಗಿದೆಯೋ ಅದನ್ನ ಉಪಯೋಗಿಸಿ."
"ಸರ್, ಇಲ್ಲಿಂದಲೇ ಬಿಸಿ ನೀರು ತಗೊಂಡು ಇಡೊಕೆ ಹೇಳೀನಿ.
ನಾಳೆಯಿಂದ ಬೇಕಾದರೆ ಅಲ್ಲೇ ನೀರು ಕಾಯಿಸಿದರೆ ಆಯಿತು.
ಹೇಗಿದ್ರೂ ಇಲ್ಲಿ ನೀರು ಕಾದಿರುತ್ತೆ."
"ಸರಿನಮ್ಮ ಹಾಗೇ ಮಾಡು.
ಸೂರಜ್, ನೀನು ಈರಜ್ಜನ ಜತೆ ಹೋಗಿ ಸ್ನಾನ ಮುಗಿಸಿ ಬಾ, ತಿಂಡಿಗೆ ಕಾಯ್ತಾ ಇರ್ತಿನಿ" ಎಂದು ಹೇಳಿ ರಿತುವನ್ನು ಹಿಂಬಾಲಿಸಿದರು ವೆಂಕಟೇಶ್.
ಸೂರಜ್ ಹೇಗೋ ಏನೋ ಅಂದುಕೊಂಡಿದ್ದ ರಿತುವಿಗೆ ಅವನ ನಡೆ-ನುಡಿ, ಸರಳತೆ ಇಷ್ಟವಾಯಿತು.
ತಾತನಿಗೆ ತಕ್ಕ ಮೊಮ್ಮಗ, ತಾತ ಹೇಗೆ ಸರಳರೋ ಸೂರಜ್ ಕೂಡ ಅದೇ ಸರಳತೆ ಹೊಂದಿದ್ದಾರೆ.
ಯಾವ ಬಿಗುಮಾನವಿಲ್ಲದೆ, "ಅಹಂ" ಇಲ್ಲದೆ ಎಲ್ಲರ ಜಡೆ ತಿಂಡಿ ತೆಗೆದುಕೊಳ್ಳುವುದಾಗಿ ಹೇಳಿದರು.
ಪ್ರಯಾಣದ ಆಯಾಸವನ್ನೂ ಮರೆತು ಮಗುವಿನ ಗಂಭೀರ ಪರಿಸ್ಥಿತಿ ಗಮನಿಸಿ, ತಾವೇ ಸ್ವತಃ ಕಾರು ಚಲಾಯಿಸಿ ಆಸ್ಪತ್ರೆಗೆ ಕರೆದೊಯ್ದು, ಇಷ್ಟು ಹೊತ್ತಿನ ತನಕ ಅಲ್ಲಿಯೇ ಇದ್ದು ಮತ್ತೆ ಎಲ್ಲರನ್ನೂ ಕರೆತರುವ ಸೌಜನ್ಯ ಅದೆಷ್ಟು ಜನರಿಗಿದ್ದೀತು?
ಮಾನವೀಯತೆಗೆ ಮಿಡಿಯುವ ಹೃದಯ ಸೂರಜ್‌ನದು.
ಮೆಚ್ಚುಗೆಯ ಮಹಾಪೂರವೇ ಹರಿಯಿತು ರಿತುವಿನಲ್ಲಿ.
ಸಂಜೆ ಮಗುವನ್ನು ನೋಡುವ ತನಕ ರಿತುವಿಗೆ ಸಮಾಧಾನವಿರಲಿಲ್ಲ.
ಮಗು ಚೇತರಿಸಿಕೊಂಡಿದೆ, ಪ್ರಾಣಾಪಾಯವಿಲ್ಲ ಎಂದ ಮೇಲೆಯೇ ನೆಮ್ಮದಿಯಿಂದ ಉಸಿರಾಡಿದ್ದು, ಮನೆಗೆ ಬಂದವಳೇ ಎಲ್ಲವನ್ನೂ ಹೇಳಿಕೊಂಡು ಆ ಸ್ಥಿತಿಯಲ್ಲಿ ಬಿಟ್ಟುಹೋದ ನಿರ್ದಯಿ ಹೆಣ್ಣಿನ ಬಗ್ಗೆ ಹೇಸಿಕೊಂಡಳು.
"ಏನಮ್ಮಾ, ಈ ಕಾಲದಲ್ಲೂ ಹೆಣ್ಣು ಮಗು ಅಂದ್ರೆ ಅಷ್ಟೊಂದು ಅಸಡ್ಡೆನಾ?
ಹೆತ್ತ ಮಗುನಾ ಹಾಗೆ ಬೀದಿಯಲ್ಲಿ ಎಸೆಯೋಕೆ ಹ್ಯಾಗಮ್ಮ ಮನಸ್ಸು ಬಂತು?
ಆ ಸ್ಥಿತೀಲಿ ಮಗುನಾ ನೋಡಿದ ನಂಗೆ ಅದೆಷ್ಟು ನೋವಾಗ್ತಾ ಇದೆ ಗೊತ್ತಾ ಅಮ್ಮಾ?
ಆ ಮಹಾತಾಯಿ ಅದು ಹೇಗೆ ನಿರ್ದಯಳಾದಳೋ?"
"ಕಾಲ ಬದಲಾದರೂ ಮನುಷ್ಯ ಬದಲಾಗಲ್ಲ ಅನ್ನೋಕೆ ಇದೇ ಉದಾಹರಣೆ ನೋಡು.
ಪಾಪ, ಅವಳ ಸ್ಥಿತಿ ಹೇಗಿತ್ತೋಏನೋ?
ಮದ್ದೆ ಆಗಿತ್ತೋ ಇಲ್ಲೋ ?
ಅವಳೇ ಜಾರಿದ್ದಳೋ ಅಥವಾ ಯಾರೋ ಜಾರಿಸಿದ್ದರೋ?
ಏನೇ ಆದ್ರೂ ಪರಿಣಾಮ ಮಾತ್ರ ಹೆಣ್ಣಿನ ಮೇಲೆ ತಾನೇ?
ಅವಳೇ ತಾನೇ ಎಲ್ಲವನ್ನೂ ಫೇಸ್ ಮಾಡಬೇಕು.
ಹೋಗ್ಲಿಬಿಡು ಆ ವಿಷಯ ಬೇಡ.
ಮುಂದೆ ಆ ಮಗುನಾ ಏನು ಮಾಡಬೇಕು ಅಂತ ಇದ್ದೀರಿ?
ಆಸ್ಪತ್ರೆಯಿಂದ ಡಿಸ್ಚಾರ್ಜ್ ಆದ ಮೇಲೆ ಮಗುನಾ ಎಲ್ಲಿ ಬಿಡ್ತೀರಿ?" ತನುಜಾ ಪ್ರಶ್ನಿಸಿದಳು.
"ಹೌದಲ್ವ!ಅದೆಲ್ಲ ನಂಗೆ ಹೊಳೆದೇ ಇರಲಿಲ್ಲ.
ಮಗು ಬದುಕಿಬಿಟ್ಟರೆ ಸಾಕು ಅನ್ನಿಸಿತ್ತು ಅಷ್ಟೇ.
ಪಾಪ, ಆ ಎಳೆಮಗು ಹೆತ್ತವರಿಗೆ ಬೇಡವಾಗಿ, ಅನಾಥವಾಗಿ ಬೀದಿಗೆ ಬಿದ್ದಿದೆ.
ಯಾರಾದರೂ ಸಾಕಿಕೊಳ್ಳುವವರು ಬಂದರೆ ಕೊಟ್ಟುಬಿಟ್ಟರಾಯಿತು.
ನೋಡೋಣ, ಸರ್‌ ಏನು ಹೇಳುತ್ತಾರೆ ಅಂತ ಅವರ ಮೊಮ್ಮಗ ಸೂರಜ್ ತುಂಬಾ ಒಳ್ಳೆಯವರು ಕಣಮ್ಮ ಒಳ್ಳೆಯ ಹೃದಯ, ಅಂತಃಕರಣ ಇದೆ.
ಇನ್ನು ಮೇಲೆ ಅವರದೇ ಜವಾಬ್ದಾರಿ ಈ ಆಶ್ರಮದ್ದು.
ಹೇಗಿರುತ್ತಾರೋ ಏನೋ ಅಂತ ಭಯ ಆಗುತ್ತಾ ಇತ್ತು.
ತಾತನಿಗೆ ತಕ್ಕ ಮೊಮ್ಮಗ."
"ಹೋಗ್ಲಿ ಬಿಡು.
ಮಗ ಅಂತೂ ಇತ್ತ ಕಡೆ ಬರೋಲ್ಲ.
ಕೊನೆಗಾಲದಲ್ಲಿ ತಾತನಿಗೆ ಆಸರೆಯಾಗಿ ಮೊಮ್ಮಗನಾದ್ರೂ ಬಂದನಲ್ಲ.
ಆಶ್ರಮದ ಚಿಂತೆನೂ ಕಡಿಮೆ ಆಯ್ತು ವೆಂಕಟೇಶರಾಯರಿಗೆ" ಎಂದನು ಮನು.
ಮಗು ಈಗ ಸಂಪೂರ್ಣವಾಗಿ ಚೇತರಿಸಿಕೊಂಡಿತ್ತು.
ಆಸ್ಪತ್ರೆಯಿಂದ ಆಶ್ರಮಕ್ಕೆ ಕರೆತಂದಾಗಿತ್ತು.
ಚೆನ್ನಾಗಿ ಹಾಲು ಕುಡಿದು, ಸದಾ ಮಲಗಿರೋದೇ ಅದರ ಕೆಲಸವಾಗಿತ್ತು.
ಮಗುವನ್ನು ಯಾವ ಹೆಸರಲ್ಲಿ ಕರೆಯೋದು ಅಂತ ಒಂದಿಷ್ಟು ಚರ್ಚೆ ಆಗಿತ್ತು.
ಮಗುವನ್ನು ಎತ್ತಿಕೊಂಡ ಕೂಡಲೇ ಆಕಾಶದಲ್ಲಿ ಮಿಂಚು ಹೊಳೆದಿತ್ತು.
ಹಾಗಾಗಿ ಅವಳಿಗೆ ಮಿಂಚು ಎನ್ನುವುದೇ ಸೂಕ್ತ ಎಂದು ರಿತು "ಮಿಂಚು" ಎಂದು ನಾಮಕರಣ ಮಾಡಿಯೇಬಿಟ್ಟಳು.
ದಿನದಿನಕ್ಕೆ ಮಿಂಚು ಆಶ್ರಮದವರ ಪಾಲಿನ ಆಕರ್ಷಣೀಯ ವಸ್ತುವಾದಳು.
ವಾಸುವಿನ ಹೆಂಡತಿ ರುಕ್ಕು ಅದರ ನಿಗಾ ನೋಡಿಕೊಳ್ಳುತ್ತಿದ್ದಳು.
ಸಾಕಿಕೊಳ್ಳುವವರು ಯಾರೂ ಮುಂದೆ ಬಾರದಿದ್ದಾಗ ಮುಂದಿನ ಬೆಳವಣಿಗೆ ಏನು ಎಂಬುದೇ ರಿತುವಿಗೆ ಚಿಂತೆಯಾಗತೊಡಗಿತ್ತು.
ದಿನದಿಂದ ದಿನಕ್ಕೆ ರಿತು ಮಿಂಚುವನ್ನು ಅತಿಯಾಗಿ ಹಚ್ಚಿಕೊಳ್ಳತೊಡಗಿದಳು.
ಬೆಳಗ್ಗೆ ಬಂದ ಕೂಡಲೇ ಮಿಂಚುವನ್ನು ನೋಡಬೇಕು.
ಈಗ ಆಶ್ರಮದ ಕೆಲಸದ ನಡುವೆಯೂ ಯೋಗಕ್ಷೇಮ ನೋಡಿಕೊಳ್ಳುವ ಹೊಣೆಯನ್ನೂ ತಾನೇ ವಹಿಸಿಕೊಂಡುಬಿಟ್ಟಳು.
ರಾತ್ರಿ ಅದು ಹೇಗೆ ಮಿಂಚುವನ್ನು ಬಿಟ್ಟಿರುತ್ತಿದ್ದಳೋ ಏನೋ?
ಬೆಳಗಾಗುತ್ತಿದ್ದಂತೆ ಓಡಿಬರುತ್ತಿದ್ದಳು.
ಅವಳಿಗಾಗಿ ತಾನೇ ಸ್ವತಃ ತೊಟ್ಟಿಲು, ಹಾಸಿಗೆ ಎಲ್ಲವನ್ನೂ ತಂದಿದ್ದಳು.
ಬಣ್ಣಬಣ್ಣದ ಫ್ರಾಕ್ ಹಾಕಿಸಿ ಖುಷಿಪಡುತ್ತಿದ್ದಳು.
ಒಮ್ಮೊಮ್ಮೆ ಇದು ಅತಿರೇಕವೆನಿಸುತ್ತಿತ್ತು ಅಲ್ಲಿದ್ದವರಿಗೆ, ಅವಳನ್ನು ಮುದ್ದಾಡುವವರೇ.
ಆದರೆ ರಿತುವಿನಷ್ಟು ಯಾರೂ ಹಚ್ಚಿಕೊಂಡಿರಲಿಲ್ಲ.
ದಿನಗಳು ಕಳೆದಂತೆ ಮಿಂಚು ಆಶ್ರಮದ ಎಲ್ಲರ ಕಣ್ಮಣಿಯಾಗಿ ಬಿಟ್ಟಳು.
ಒಬ್ಬರ ಕೈಯಿಂದ ಮತ್ತೊಬ್ಬರ ತೆಕ್ಕೆಗೆ ಜಾರುತ್ತಿದ್ದ ಮಿಂಚುವನ್ನು ಎತ್ತಿಕೊಳ್ಳಲು ಎಲ್ಲಾ ಮುದಿ ಜೀವಗಳೂ ಹಾತೊರೆಯುತ್ತಿದ್ದವು.
ಅವಳನ್ನು ಮುದ್ದುಗರೆಯುತ್ತಾ ಆಡಿಸುತ್ತಾ ಅತ್ತಾಗ ಸಮಾಧಾನಿಸುತ್ತಾ ತಮ್ಮ ಮೊಮ್ಮಕ್ಕಳ ಪ್ರೀತಿಯನ್ನು ಅವಳಲ್ಲಿ ಕಾಣುತ್ತಿದ್ದರು.
ಈಗಂತೂ ಮಿಂಚುವನ್ನು ಯಾರಿಗಾದರೂ ಕೊಡಬೇಕೆಂದರೆ ಒಬ್ಬರೂ ಇಷ್ಟಪಡುತ್ತಿರಲಿಲ್ಲ.
ವಯಸ್ಸಾದ ಆ ಜೀವಗಳಿಗೆ ಮುದ್ದು ಮಗು ಸಂಜೀವಿನಿಯಾಗಿತ್ತು.
ರಿತುವನ್ನು ಕಂಡರಂತೂ ಮಿಂಚುವಿಗೆ ಎಲ್ಲಿಲ್ಲದ ಹಿಗ್ಗು.
ಅವಳ ತೋಳು ಸೇರಿದ ಮೇಲೆ ಯಾರಲ್ಲಿಗೂ ಹೋಗುತ್ತಿರಲಿಲ್ಲ.
ಅವಳಿಗೂ ಅದು ಇಷ್ಟವೇ.
ಆದರೆ ಕೆಲಸದ ಸಮಯದಲ್ಲೆಲ್ಲ ಎತ್ತಿಕೊಂಡಿರಲು ಸಾಧ್ಯವೇ?
ಹಾಗೆ ಕಳಿಸುವಾಗ ಆರ್ಭಟವನ್ನೇ ಮಾಡುತ್ತಿದ್ದಳು.
ಅತ್ತು ಅತ್ತು ಸುಸ್ತಾದ ಮಿಂಚುವನ್ನು ರಿತುವೇ ಸಮಾಧಾನಿಸಬೇಕಿತ್ತು.
ಮಿಂಚುವಿಗೀಗ ಮೂರು ತಿಂಗಳು.
ಮೂರು ತಿಂಗಳು ಕಳೆದದ್ದೇ ತಿಳಿಯಲಿಲ್ಲ.
ಮಿಂಚುವಿನ ಭವಿಷ್ಯದ ಬಗ್ಗೆ ಯೋಚನೆ ಮಾಡಬೇಕಿತ್ತು.
ಹಾಗೆಂದೇ ವೆಂಕಟೇಶ್ ಒಂದು ಮೀಟಿಂಗ್ ಕರೆದಿದ್ದರು.
ಆ ಮೀಟಿಂಗ್‌ನಲ್ಲಿ ಮಿಂಚುವಿನದೇ ಮುಖ್ಯ ವಿಷಯವಾಗಿತ್ತು. 
ಡಾ.ರಾಮದಾಸರು, ಸೂರಜ್, ವೆಂಕಟೇಶ್, ರಿತು, ವಾಸು, ರುಕ್ಕು, ಪಾಂಡು, ಈರಜ ಎಲ್ಲರೂ ಸೇರಿದ್ದರು.
"ಮಗುವನ್ನು ಇನ್ನೆಷ್ಟು ದಿನ ಇಲ್ಲಿ ಇಟ್ಟುಕೊಂಡಿರಲು ಸಾಧ್ಯ?
ಅವಳನ್ನು ಸಾಕಿಕೊಳ್ಳಲು ಯಾರೂ ಮುಂದೆ ಬಂದಿಲ್ಲ.
ಮಗುವನ್ನು ಇಲ್ಲಿ ಇಟ್ಟುಕೊಳ್ಳುವ ಹಾಗಿಲ್ಲ.
ಮುಂದೆ ಏನು ಮಾಡುವುದು?" ಎಂಬ ಪ್ರಶ್ನೆಯನ್ನು ವೆಂಕಟೇಶ್ ಮುಂದಿಟ್ಟರು. 
ಡಾ.ರಾಮದಾಸರು, "ಮಗುವನ್ನು ಅನಾಥಾಶ್ರಮಕ್ಕೆ ಸೇರಿಸಿದರೆ ಒಳ್ಳೆಯದು.
ಅಲ್ಲಿ ಅದರ ಭವಿಷ್ಯ ನಿರ್ಧಾರವಾಗುತ್ತದೆ.
ಮುಂದೆ ಯಾರಾದರೂ ದತ್ತು ತೆಗೆದುಕೊಳ್ಳುವವರು ಬಂದರೆ ಅದರ ಅದೃಷ್ಟ.
ಇಲ್ಲದೆ ಇದ್ದರೆ ಎಲ್ಲಾ ಅನಾಥ ಮಕ್ಕಳಂತೆ ಅದೂ ಅಲ್ಲಿ ಬೆಳೆಯುತ್ತದೆ" ಎಂದರು.
ಎಲ್ಲಾ ಅನಾಥ ಮಕ್ಕಳಂತೆ ಬೆಳೆಯುತ್ತದೆ ಎಂದ ಮಾತು ರಿತುವಿನ ಮನಸ್ಸಿನಲ್ಲಿ ಚೂರಿಯಂತೆ ಇಳಿಯಿತು.
ನೋವಿನಿಂದ ಮುಖ ಹಿಂಡಿದಳು.
ಎದುರಿನಲ್ಲಿಯೇ ಕುಳಿತಿದ್ದ ಸೂರಜ್ ಅದನ್ನು ಗಮನಿಸಿದ.
ಅವನಿಗೂ "ಮಿಂಚು" ಸೆಳೆಯುವ ಮಿಂಚೇ ಆಗಿದ್ದಳು.
ಪುಟ್ಟ ಮಕ್ಕಳೆಂದರೆ, ಬಹುವಾಗಿ ಇಷ್ಟಪಡುತ್ತಿದ್ದ ಸೂರಜ್‌ಗೆ ಇಲ್ಲಿಗೆ ಬಂದ ಕೂಡಲೇ ಮಿಂಚುವಿನ ಒಡನಾಟ ಸಿಕ್ಕಿತ್ತು.
ಹೂವಿನಂತೆ ಬಿರಿಯುವ ಆ ನಗುವೇ ಅವನನ್ನು ಮಿಂಚುವಿನತ್ತ ಸೆಳೆದಿತ್ತು.
ಮಿಂಚುವನ್ನು ಅನಾಥಾಶ್ರಮಕ್ಕೆ ಕಳಿಸಿಬಿಡಲು ಅವನ ಮನವೂ ಒಪ್ಪದಾಗಿತ್ತು.
ಆದರೆ ಆ ಮಗುವನ್ನು ಇಲ್ಲಿ ಇಟ್ಟುಕೊಂಡು ಮಾಡುವುದಾದರೂ ಏನನ್ನು?
ಮಿಂಚು ದೊಡ್ಡವಳಾಗುತ್ತಾ ಹೋದಂತೆ ಸಮಸ್ಯೆಗಳು ಹುಟ್ಟಿಕೊಳ್ಳುತ್ತ ಹೋಗುತ್ತವೆ.
ಅವಳ ವಿದ್ಯಾಭ್ಯಾಸ, ಅವಳ ಭವಿಷ್ಯ, ಉದ್ಯೋಗ, ಮದುವೆ… ಹೀಗೆ ಸಮಸ್ಯೆಗಳ ನಡೆಸಿಕೊಂಡು ಮಿಂಚುವಿನ ಜವಾಬ್ದಾರಿಯನ್ನು ಹೊರುವುದು ಅಷ್ಟು ಸುಲಭವಲ್ಲ ಎಂದು ಅನ್ನಿಸಿತ್ತು.
ಹಾಗಾಗಿಯೇ ತೀರ್ಮಾನವನ್ನು ತಾತನಿಗೆ ಬಿಟ್ಟುಬಿಟ್ಟರು.
ಆದರೀಗ ರಿತು ಮಿಂಚುವಿಗಾಗಿ ಮಿಡಿಯುತ್ತಿರುವುದು ಅರಿವಾಗಿ ಸುಮನಿದ್ದು ಬಿಡುವುದು ಅವನಿಂದ ಅಸಾಧ್ಯವಾಗಿತ್ತು.
ಒಂದು ಒಳ್ಳೆಯ ಹೃದಯವನ್ನು ನೋಯಿಸುವುದು ಸರಿಯಲ್ಲವೆನಿಸಿತು.
"ಡಾಕ್ಟರ್, ಮಗು ಇಲ್ಲಿಯೇ ಇದ್ದುಬಿಡಲಿ ಬಿಡಿ.
ಹೇಗೂ ವಾಸು ಹೆಂಡತಿ-ಮಗುವನ್ನು ನೋಡಿಕೊಳ್ಳುತ್ತ ಇದ್ದಾಳೆ.
ಅವಳಿಗೆ ಒಂದಿಷ್ಟು ಸಂಬಳ ಗೊತ್ತು ಮಾಡಿಬಿಡೋಣ.
ಮಗುವನ್ನು ಕಳಿಸಲು ಇಲ್ಲಿ ಯಾರಿಗೂ ಮನಸ್ಸಿಲ್ಲ" ಎದ್ದು ನಿಂತು ಹೇಳಿದ.
"ಅದೂ ಅಷ್ಟು ಸುಲಭವಲ್ಲ ಸೂರಜ್, ಇವತ್ತು ನಾವು ಸೆಂಟಿಮೆಂಟ್ಸ್ ನೋಡಿದರೆ, ನಾಳೆ ಅದರ ಭವಿಷ್ಯ ಹಾಳಾಗಬಾರದಲ್ಲ.
ಈ ಒತ್ತಡಗಳ ನಡುವೆಯೂ ಅದರ ಜವಾಬ್ದಾರಿ ತೆಗೆದುಕೊಳ್ಳುವವರು ಯಾರು ?
ಅದು ಬೆಳೆದಂತ ಸ್ಕೂಲಿಗೆ ಸೇರಿಸಬೇಕು, ಅದನ್ನು ಪ್ರತಿದಿನ ಸಿದ್ದಪಡಿಸಿ ಕಳಿಸಬೇಕು.
ರಾತ್ರಿ ಓದಿಸಬೇಕು.
ಅದನ್ನೆಲ್ಲ ಮಾಡುವವರು ಯಾರು?
ಮುಂದೆ ಅದಕ್ಕೆ ಉದ್ಯೋಗವೋ?
ಮದುವೆಯೋ ಮಾಡಬೇಕು.
ಅದೆಲ್ಲ ಹೇಗೆ ಸಾಧ್ಯ ಸೂರಜ್ ?
ಅನಾಥಾಶ್ರಮದಲ್ಲಾದರೆ ಅವೆಲ್ಲವನ್ನೂ ಮಾಡುವವರಿದ್ದಾರೆ.
ಶಾಲೆಗೆ ಕಳುಹಿಸುತ್ತಾರೆ.
ಭವಿಷ್ಯವನ್ನು ರೂಪಿಸುತ್ತಾರೆ" ರಾಮದಾಸರು ನಾಟುವಂತೆ ಹೇಳಿದರು.
ಏನನ್ನೋ ನಿರ್ಧರಿಸಿಕೊಂಡ ರಿತು, "ಸಾರ್, ಮಿಂಚುವನ್ನು ನಾನು ದತ್ತು ತೆಗೆದುಕೊಳ್ಳುತ್ತೇನೆ.
ಮನೆಯಲ್ಲಿ ಒಪ್ಪಿಸುವ ತನಕ ಇಲ್ಲಿರಲು ಅವಕಾಶ ಮಾಡಿಕೊಡಿ, ಆ ಮಗುವನ್ನು ಅನಾಥವಾಗಿಸಲು ನನಗಿಷ್ಟವಿಲ್ಲ.
ಅದರ ಖರ್ಚು-ವೆಚ್ಚ ಜವಾಬ್ದಾರಿಯಲ್ಲ ನನ್ನದು.
ಇಲ್ಲಿರಲು ಜಾಗ ಮಾತ್ರ ಕೊಡಿ" ಎಂದಾಗ ಎಲ್ಲರೂ ಅವಾಕ್ಕಾಗಿ ಅವಳನ್ನೇ ನೋಡತೊಡಗಿದರು, ವಂಕಟೇಶ್ ತಲೆ ಅಲ್ಲಾಡಿಸುತ್ತಾ, "ಬೇಡ ರಿತು.
ಆತುರದಿಂದ ತೀರ್ಮಾನ ತೆಗೆದುಕೊಳ್ಳಬೇಡ.
ನೀನಿನ್ನೂ ಚಿಕ್ಕ ಹುಡುಗಿ.
ಮುಂದೆ ಮದುವೆಯಾಗಬೇಕಾದವಳು, ನಿನ್ನದೇ ಮಕ್ಕಳಾಗುವ ಅವಕಾಶ ನಿನಗಿರುವಾಗ ಈ ಮಗುವಿನ ಗೊಡವೆ ಏಕೆ?
ನಾಳೆ ನಿನ್ನ ಮದುವೆಗೆ ಇದೇ ಮಗು ತೊಡಕಾಗಬಹುದು.
ನಾನಂತೂ ಇದಕ್ಕೆ ಒತ್ತುವುದಿಲ್ಲ, ನಿಮ್ಮ ತಂದೆ-ತಾಯಿಯ ಮೇಲೆ ಇದು ಯಾವ ಪರಿಣಾಮ ಬೀರಬಹುದೆಂದು ಊಹಿಸಿದೆಯಾ?
ಮುಂದೆ ನಿನ್ನದೇ ಮಕ್ಕಳಾದಾಗ ಈ ಮಗುವಿನ ಗತಿ ಏನು?
ಅದೆಲ್ಲ ಬೇಡವೇ ಬೇಡ" ಖಡಾಖಂಡಿತವಾಗಿ ನುಡಿದಾಗ ರಿತು ಗಂಭೀರಳಾದಳು.
"ಹೌದು ಹೌದು" ಎನ್ನುವಂತೆ ರಾಮದಾಸರು ತಲೆಯಾಡಿಸಿಬಿಟ್ಟರು.
ಕೊನೆಗೆ ಎದ್ದು ನಿಂತ ಪಾಂಡುರಂಗರವರು, "ಸಾರ್, ಈ ಮಗು ಈ ಆಶ್ರಮಕ್ಕೆ ಭಾರವಲ್ಲ, ಈ ಮಗು ಇಲ್ಲಿಗೆ ಬಂದಾಗಿನಿಂದ ನಮ್ಮೆಲ್ಲರಿಗೂ ಯಾವುದೋ ಬಂಧ ಬೆಳೆದುಬಿಟ್ಟಿದೆ.
ಮಿಂಚುವನ್ನು ನೋಡಲಾರದೆ ಇರಲಾರೆವು ಅನ್ನುವ ಮಟ್ಟಕ್ಕೆ ನಾವೆಲ್ಲರೂ ಬಂದುಬಿಟ್ಟಿದ್ದೇವೆ.
ಇಲ್ಲಿನ ಎಲ್ಲರ ಅಭಿಪ್ರಾಯವೂ ಅದೇ ಆಗಿದೆ.
ಎಷ್ಟೇಕಷ್ಟವಾದರೂ ಸರಿ, ಮಗು ಇಲ್ಲಿಯೇ ಇರಲಿ, ಎಲ್ಲರೂ ಸೇರಿ ಅದನ್ನು ಬೆಳೆಸೋಣ ಎಂಬ ತೀರ್ಮಾನಕ್ಕೆ ಬಂದಿದ್ದೇವೆ.
ಅದಕ್ಕೆ ನಿಮ್ಮ ಅನುಮತಿ ಬೇಕಷ್ಟೇ.
ಬದುಕಿನ ಸಂಧ್ಯಾವಸ್ಥೆಯಲ್ಲಿರೋ ನಮ್ಮೆಲ್ಲರ ಬದುಕಿನಲ್ಲಿ ಕಿರಣವಾಗಿ ಮಿಂಚು ಬಂದಿದ್ದಾಳೆ.
ಅವಳ ಆಟ, ಪಾಠ ಎಲ್ಲವನ್ನೂ ನೋಡಿ ನಮ್ಮ ಬದುಕಿನ ನೋವು ಮರೆಯುತ್ತ, ನಮಗೆ ಸಿಗದಿರುವ ಮೊಮ್ಮಕ್ಕಳ ಪ್ರೀತಿಯ ಕೊರತೆಯನ್ನು ತುಂಬಿಸಿಕೊಳ್ಳುತ್ತಿದ್ದೇವೆ.
ಆ ಮಗು ನಮ್ಮೆಲ್ಲರ ಮಗುವಾಗಿ ಇಲ್ಲಿಯೇ ಬೆಳೆಯಲಿ, ಆಗುವುದೇ ಇಲ್ಲ, ಮಿಂಚುವನ್ನು ಸಾಕುವುದು ಅಸಾಧ್ಯ ಎಂದಾಗ ಬೇರೆ ವ್ಯವಸ್ಥೆ ಮಾಡಿದರಾಯಿತು.
ಮುದ್ದು ಮಗುವಿನ ಪ್ರೀತಿಯಿಂದ ನಮ್ಮನ್ನು ವಂಚಿತರಾಗಿ ಮಾಡಬೇಡಿ.
ಮಿಂಚು ನಮ್ಮ ಮನೆಯ ಮಗು.
ಅವಳನ್ನು ದೂರ ಕಳಿಸುವ ಪ್ರಯತ್ನ ಮಾಡಬೇಡಿ.
ನಿಮ್ಮ ಕೈಮುಗಿದು ಬೇಡಿಕೊಳ್ಳುತ್ತೇನೆ" ಎಂದು ಭಾವೋದ್ವೇಗದಿಂದ ಗದ್ಗದಿತರಾಗಿ ನುಡಿದಾಗ ವೆಂಕಟೇಶ್ ಸುಮ್ಮನೆ ಕುಳಿತುಬಿಟ್ಟರು.
ಅವರ ಬಾಯಿಂದ ಯಾವ ಪದವೂ ಹೊರಬರದಂತೆ ಮುಷ್ಕರ ಹೂಡಿತು.
ಈ ಮಗುವಿನ ಅನುಬಂಧ ಇಷ್ಟೊಂದು ತೀವ್ರವಾಗಿ ಈ ಮನಸ್ಸುಗಳ ಮೇಲೆ ಬೆಳೆದುಬಿಟ್ಟಿದೆ ಎಂದು ನಂಬಲೇ ಅಸಾಧ್ಯವೆನಿಸಿತು. 
ಡಾ.ರಾಮದಾಸರಿಗೂ ಮತ್ತೇನೂ ಮಾತನಾಡಲು ಸಾಧ್ಯವಾಗದೆ ಸೂರಜ್‌ನ ಮುಖ ನೋಡಿದರು.
ಇನ್ನು ತಾನು ಸುಮ್ಮನಿದ್ದರೆ ಸರಿಯಾಗದೆಂದು ಬಗೆದು, ತಾತನ ಪರವಾಗಿ ತಾನೇ ತೀರ್ಮಾನ ಕೈಗೊಳ್ಳಲು ನಿರ್ಧರಿಸಿದರು.
"ಸರಿ, ನೀವೆಲ್ಲ ಇಷ್ಟು ಹೇಳುತ್ತಿರುವಾಗ ನಾವು ಕಟುಕರಂತೆ ಮಗುವನ್ನು ಹೊರಗಟ್ಟಲು ಮನಸ್ಸು ಬರುತ್ತಿಲ್ಲ.
ನಾನಾಗಲೀ ತಾತ ಆಗಲೀ ಅಷ್ಟೊಂದು ನಿರ್ದಯರಲ್ಲ.
ಮಿಂಚು ಇಲ್ಲಿಯೇ ಬೆಳೆಯಲಿ, ಎಲ್ಲರ ಪ್ರೀತಿ ಪಡೆಯುವ ಯೋಗ ಅವಳದು.
ಇಷ್ಟೊಂದು ಅಜ್ಜ-ಅಜ್ಜಿಯರ ಪ್ರೀತಿ-ಪ್ರೇಮ ಪಡೆದು, ಅವರೆಲ್ಲರ ಆರೈಕೆಯಲ್ಲಿ ಬೆಳೆಯುವ ಪುಣ್ಯ ಮಿಂಚುವಿನದಾದರೆ ಅದನ್ನು ತಪ್ಪಿಸಲು ನಾವು ಯಾರು?
ಮಿಂಚು ಇನ್ನು ಮುಂದೆ ನಮ್ಮ ಮನೆಯ ಬೆಳಕು.
ಆ ಬೆಳಕು ಆರದಂತೆ, ಪ್ರಕಾಶಮಾನವಾಗಿ ಬೆಳೆಯುವಂತೆ ಮಾಡುವುದೇ ನಮ್ಮ ನಿಮ್ಮೆಲ್ಲರ ಗುರಿಯಾಗಿರಲಿ" ಎಂದೊಡನೆ ರಿತುವಿನ ಮುಖ ಅರಳಿ, ಕೃತಜ್ಞತೆಯಿಂದ ಅವನ ಮುಖ ನೋಡಿ ಹೂ ಬಿರಿದಂತೆ ನಕ್ಕಳು.
ಹೊರಗಿನಿಂದ ಇತ್ತಲೇ ಕಿವಿಗೊಟ್ಟು ಕೇಳಿಸಿಕೊಳ್ಳುತ್ತಿದ್ದ ಎಲ್ಲರೂ "ಹೋ" ಎಂದು ಕೂಗುತ್ತ ತಮ್ಮ ಸಂತೋಷವನ್ನು ವ್ಯಕ್ತಪಡಿಸಿದರು.
"ಥ್ಯಾಂಕ್ಸ್, ತುಂಬಾ ಥ್ಯಾಂಕ್ಸ್ ಸೂರಜ್ ಸರ್, ನಮ್ಮೆಲ್ಲರನ್ನೂ ಉಳಿಸಿಬಿಟ್ಟಿರಿ.
ನಮ್ಮನಗು ಅಳಿಸದಂತೆ ಮಾಡಿಬಿಟ್ಟಿರಿ" ಹನಿಗಣ್ಣಾಗಿ ಪಾಂಡುರಂಗರವರು ಸೂರಜ್‌ನ ಕೈಹಿಡಿದು ಎದೆಗೊತ್ತಿಕೊಂಡರು.
ಇಡೀ ಆಶ್ರಮದಲ್ಲಿ ಈಗ ಮಿಂಚುವಿನ ನಗು, ಅಳು, ಕೇಕೆಯಿಂದ ತುಂಬಿಹೋಗುತ್ತಿತ್ತು.
ಅವಳನ್ನು ಎತ್ತಿಕೊಳ್ಳಲು ಅವರವರಲ್ಲಿಯೇ ಪೈಪೋಟಿ.
ಯಾರ ತೋಳುಗಳಲ್ಲಿ ಹುದುಗಿದ್ದರೂ ರಿತುವನ್ನು ಕಂಡ ಕೂಡಲೇ ಹಾರಿಬರುತ್ತಿದ್ದಳು.
ಮಿಂಚು ರಿತುವಿನ ಮಾನಸಪುತ್ರಿಯೇ ಆಗಿಬಿಟ್ಟಿದ್ದಳು.
ಭಾನುವಾರ ರಜಾ ಆದ್ದರಿಂದ ನಿಧಾನವಾಗಿ ಎದ್ದು ಪತ್ರಿಕೆಯತ್ತ ಕಣ್ಣಾಡಿಸುತ್ತ ಇದ್ದವಳಿಗೆ "ಅಸಹಾಯಕರಿಗೊಂದು ಆಸರೆ ವೃದ್ಧಾಶ್ರಮಗಳು" ಎಂಬ ಲೇಖನ ಗಮನ ಸೆಳೆಯಿತು.
ವೃದ್ದಾಪ್ಯ ಶಾಪವೇ ಎಂಬ ಅನುಮಾನ ಇತ್ತೀಚಿನ ದಿನಗಳಲ್ಲಿ ಎಲ್ಲರಲ್ಲೂ ಕಾಡತೊಡಗಿದೆ.
ವೃದ್ದರಿಗೆ ಅಸಹಾಯಕತೆಯೇ ಶಾಪವಾದರೆ ಅವರನ್ನು ನೋಡಿಕೊಳ್ಳುವ ಸಮಸ್ಯೆಯಿಂದಾಗಿ ಮಕ್ಕಳಿಗೆ ವೃದ್ದರೇ ಶಾಪವಾಗುತ್ತಿದ್ದಾರೆ.
ಹಿಂದೆಲ್ಲ ಒಟ್ಟು ಕುಟುಂಬಗಳಿದ್ದವು.
ಅಜ್ಜ-ಅಜ್ಜಂದಿರು ಅಂಥ ಕುಟುಂಬಗಳಿಗೆ ಭೂಷಣವಾಗಿರುತ್ತಿದ್ದರು.
ಅವರೆಂದೂ ಹೊರೆ ಎನ್ನಿಸುತ್ತಿರಲಿಲ್ಲ.
ಪುಟ್ಟ ಮಕ್ಕಳನ್ನು ಆಡಿಸಿಕೊಂಡು, ಕಿರಿಯರಿಗೆ ಮಾರ್ಗದರ್ಶನ ಮಾಡುತ್ತ ತುಂಬು ಸಂಸಾರದಲ್ಲಿ ತಮ್ಮ ಕೊನೆಗಾಲವನ್ನು ಆನಂದವಾಗಿ ಕಳೆಯುತ್ತಿದ್ದರು.
ಇಂಥ ವೃದ್ದರ ಬಗ್ಗೆ ಕಿರಿಯರು ಕೂಡ ಪ್ರೀತಿ, ವಿಶ್ವಾಸ ತೋರಿಸುತ್ತಾ ವಯಸ್ಸು ಶಾಪ ಎಂಬ ಕಲ್ಪನೆ ಕೂಡ ಮೂಡಿಸದಂತೆ ನೋಡಿಕೊಳ್ಳುತ್ತಿದ್ದರು.
ಆದರೆ ದಿನಗಳು ಬದಲಾಗುತ್ತಿವೆ.
ಅಂದಿನ ಒಟ್ಟು ಕುಟುಂಬಗಳು ಒಡೆದುಹೋಗಿ, ಪುಟ್ಟ ಪುಟ್ಟ ಸಂಸಾರಗಳಾಗಿ ರೂಪುಗೊಂಡಿವೆ.
ಗಂಡ-ಹೆಂಡತಿ ಇಬ್ಬರೇ, ಕೆಲಸಕ್ಕೆ ಹೋಗುವ ದಂಪತಿಗಳಿಗಂತೂ ಈ ವಯಸ್ಸಾದ ತಂದೆ-ತಾಯಿಯರು ಬಹು ಭಾರವಾಗಿ ತೋರುತ್ತಾರೆ.
ಅದರಲ್ಲೂ ಶಕ್ತಿ ಕಳೆದುಕೊಂಡ, ಆರೋಗ್ಯ ಕಳೆದುಕೊಂಡ ಅಸಹಾಯಕರಾಗಿರುವ ಈ ವೃದರಂತೂ ಹೊರಲಾರದ ಹೊರೆಯಾಗಿ, ಈ ಹೊರೆಯನ್ನು ಎತ್ತಲಾದರೂ ಸಾಗಹಾಕುವ ಕಠಿಣ ಹೃದಯಿಗಳಾಗುತ್ತಿದ್ದಾರೆ.
ಚುಚ್ಚುವ ಮನಸ್ಸಾಕ್ಷಿಗೂ ಅಂಜದೆ ಹೆತ್ತವರನ್ನು ನೋಡಿಕೊಳ್ಳಲೇಬೇಕಾದ ಜವಾಬ್ದಾರಿಯನ್ನು ಮರೆತು ಈ ಮಕ್ಕಳು ವೃದ್ದಾಶ್ರಮ ಹುಡುಕುತ್ತಿದ್ದಾರೆ.
ಅಲ್ಲಿಗೆ ಅವರನ್ನು ಸೇರಿಸಿ ಕೈತೊಳೆದುಕೊಳ್ಳುತ್ತಿದ್ದಾರೆ.
ಹೆತ್ತ ಮಕ್ಕಳಿದ್ದು, ಬಂಧು-ಬಳಗದವರಿದ್ದೂ ಈ ವೃದ್ದರು ಅನಾಥರಂತೆ ಬಾಳಬೇಕಾದ ಪರಿಸ್ಥಿತಿಗೆ ಲೇಖಕಿ ಅನುಕಂಪ ತೋರಿಸಿರುವುದನ್ನು ಓದಿದ ರಿತು ಛೇ ಜನರೋ, ಮನುಷ್ಯತ್ವ ಮರೆತ ಜನ ಪಶುಗಳಿಗಿಂತ ಕಡೆಯಾಗುತ್ತಿದ್ದಾರೆ ಎಂದುಕೊಂಡಳು.
ನಿನ್ನೆ ಬಂದು ಸೇರಿದ ನಾಗಮ್ಮನ ನೆನಪಾಯಿತು.
ಲಕ್ವ ಹೊಡೆದು ಒಂದು ಪಾರ್ಶ್ವದ ಸ್ವಾಧೀನ ಕಳೆದುಕೊಂಡಿದ್ದ ಈಕೆಯನ್ನು ಆತನ ಅಳಿಯ ಬಂದು, "ನಮ್ಮ ಮನೆಗೆ" ಸೇರಿಸಲು ಬಂದಿದ್ದ.
ನಾಗಮ್ಮನ ನೋವು ತುಂಬಿದ ಮೊಗ ನೋಡಿ ರಿತುವಿನ ಮನಸ್ಸು ಚುರ್ರೆಂದಿತು.
ನಾಗಮ್ಮನ ಬಗ್ಗೆ ವಿಚಾರಿಸಿ ವಿವರ ಪಡೆದಾಗ ಆಕೆಯ ಬಗ್ಗೆ ಅಯ್ಯೋ ಎನಿಸಿತು.
ಎರಡು ಹೆಣ್ಣುಮಕ್ಕಳು ನಾಗಮ್ಮನಿಗೆ, ಕಷ್ಟಪಟ್ಟು ಮಕ್ಕಳನ್ನು ಸಾಕಿ ಯೋಗ್ಯರಿಗೆ ಮದುವೆ ಮಾಡಿಕೊಟ್ಟಿದ್ದಳು.
ಹಿರಿಯ ಮಗಳ ಬಳಿ ಇದ್ದು, ಅವಳ ಮಕ್ಕಳನ್ನು ಸಾಕಿ, ದೊಡ್ಡವರನ್ನಾಗಿ ಮಾಡಿ, ಚಿಕ್ಕ ಮಗಳು ಬಸುರಿ ಎಂದಾಗ ಅಲ್ಲಿಗೆ ಬಂದು ಮಗಳ ಬಾಣಂತನ ಮಾಡಿ, ಮಗು ದೊಡ್ಡದಾಗುವ ತನಕ ಇದ್ದಳು.
ಇದ್ದಕ್ಕಿದ್ದಂತೆ ಲಕ್ವ ಹೊಡೆದಾಗ ಕಂಗೆಟ್ಟಳು.
ಮಗಳು-ಅಳಿಯ ಹೊರಗಡೆ ಕೆಲಸಕ್ಕೆ ಹೋಗುವವರು.
ನಾಗಮ್ಮನನ್ನು ನೋಡಿಕೊಳ್ಳುವವರಿಲ್ಲದೆ ಇಲ್ಲಿಗೆ ಸೇರಿಸಲು ಕರೆತಂದಿದ್ದರು.
ಆ ಅಳಿಯನನ್ನು ಕಂಡ ರಿತುವಿಗೆ ಕೋಪವುಕ್ಕಿ ಬಂದಿತ್ತು.
"ಅಲ್ಲಯ್ಯ, ನಿನ್ನ ಹೆಂಡತಿಯ ಬಸಿರು, ಬಾಣಂತನ ನೋಡಿಕೊಂಡು, ಮಗುವನ್ನು ಬೆಳೆಸುವ ತನಕ ಅತ್ತೆ ಬೇಕಾಗಿತ್ತು.
ಈಗ ಅವಳು ಬೇಡದವಳಾದಳೇ?
ನಿನಗೆ ಈ ರೋಗ ಬಂದಿದ್ದರೆ ನಿನ್ನ ಅತ್ತೆ ನಿನ್ನನ್ನು ಕೈಬಿಡುತ್ತಿದ್ದಳೇ?" ಎಂದು ಕೇಳಿದರೆ ತಲೆತಗ್ಗಿಸಿಬಿಟ್ಟಿದ್ದ.
ಯಾಕೆ ಈ ಜನ ಹಿರಿಯರನ್ನು ನೋಡಿಕೊಳ್ಳುವ ಬದ್ಧತೆಗೆ ಎರವಾಗುತ್ತಿದ್ದಾರೆ?
ಈ ರೀತಿ ಜಾರಿಕೊಳ್ಳುವ ಇಂಥ ಹೆತ್ತವರಿಂದ ಇವರ ಮಕ್ಕಳು ಏನನ್ನು ಕಲಿಯಲು ಸಾಧ್ಯ?
ಈ ಮಕ್ಕಳಿಂದ ತಾನೇ ಏನನ್ನಾದರೂ ನಿರೀಕ್ಷಿಸಲು ಸಾಧ್ಯವೇ?
ಮುಂದಿನ ತಲೆಮಾರಿನವರು ಸುಲಭವಾಗಿ ಇದೇ ಮಾರ್ಗ ಅನುಸರಿಸಲು ದಾರಿ ಮಾಡಿಕೊಟ್ಟಂತೆ ಆಗಲಿಲ್ಲವೇ?
ಹೆತ್ತ ಮಕ್ಕಳು ಹೆತ್ತವರಿಗೆ ಎಂದೂ ಭಾರವಾಗುವುದಿಲ್ಲ.
ಆದರೆ ಹೆತ್ತವರೇಕೆ ಮಕ್ಕಳಿಗೆ ಭಾರವಾಗುತ್ತಿದ್ದಾರೆ ಎಂಬ ಪ್ರಶ್ನೆಗೆ ಉತ್ತರವೇ ಸಿಗದಂತಾಗಿದೆ.
"ಇಲ್ಲೇ ಬಿಟ್ಟು ಹೋಗುವ ತೀರ್ಮಾನ ಬದಲಾಯಿಸಲಾರೆಯಾ?" ಎಂದು ಕೊನೆಯದಾಗಿ ಕೇಳಿದಳು ರಿತು.
"ಇಲ್ಲ ಮೇಡಮ್, ಮಲಗಿದ್ದ ಕಡೆನೇ ಎಲ್ಲಾ ಮಾಡಿಕೊಂಡು ಬಿಡುತ್ತಾರೆ.
ಅದನ್ನೆಲ್ಲ ಯಾರು ಕ್ಲೀನ್ ಮಾಡೋರು ಹೇಳಿ?
ಆಳಿಟ್ಟುಕೊಳ್ಳುವಷ್ಟು ನಾವು ಶ್ರೀಮಂತರಲ್ಲ.
ನಾವು ಬೆಳಗ್ಗೆ ಹೋದ್ರೆ ರಾತ್ರಿನೇ ಬರೋದು, ಮಾಡಿಟ್ಟ ಅಡುಗೆ ಕೂಡ ಹಾಕ್ಕೊಂಡು ತಿನ್ನೋ ಶಕ್ತಿ ಇಲ್ಲ ಇವರಿಗೆ, ನಾವೇನು ಮಾಡಬೇಕು ಹೇಳಿ?
ಇಲ್ಲಾದರೆ ಅವರನ್ನು ನೋಡಿಕೊಳ್ಳೋಕೆ ಜನ ಇರ್ತಾರೆ.
ಅವರ ವಯಸ್ಸಿನವರೇ ಸಂಗಾತಿಗಳಾಗಿ ಸಿಗ್ತಾರೆ.
ಒಂಟಿಯಾಗಿ ಇಡೀ ದಿನ ಮೂಲೆಯಲ್ಲಿ ಮಲಗಿರುವ ಬದಲು ಇಲ್ಲಿ ಎಲ್ಲರೊಂದಿಗೆ ಬೆರೆತು ಚಟುವಟಿಕೆಯಿಂದ ಇರ್ತಾರೆ.
ನನ್ನ ಹೆಂಡತಿಗೂ ಇಲ್ಲಿ ಬಿಡೋಕೆ ಇಷ್ಟ ಇಲ್ಲ.
ಆದರೆ ಏನು ಮಾಡೋದು ಹೇಳಿ?" ತನ್ನ ಅಸಹಾಯಕತೆ ತೋಡಿಕೊಂಡ.
ಸುಮ್ಮನೆ ಕುಳಿತಿದ್ದ ನಾಗಮ್ಮ ಬಾಯಿಬಿಟ್ಟರು.
ಅವರಿಗೇನೂ ಅನ್ನಬೇಡಿ.
ನನ್ನ ಹಣೆಬರಹ ಇದು.
ಎಲ್ಲರಿದ್ದೂ ಒಂಟಿಯಾಗಿ ಬಾಳಬೇಕು ಅನ್ನೋ ವಿಧಿ ನಿಯಮನ ತಪ್ಪಿಸುವವರು ಯಾರು?
ನಾನು ಸಂತೋಷವಾಗಿಯೇ ಸೇರಿಕೊಳ್ಳೋಕೆ ಬಂದಿದೀನಿ.
ನನ್ನಿಂದ ಅವರಿಗೆ ತೊಂದರೆ ಆಗುವುದು ಬೇಡ" ದೀನಳಾಗಿ ಹೇಳಿದಳು.
ಮಕ್ಕಳ-ಮೊಮ್ಮಕ್ಕಳ ಪ್ರೇಮಪಾಶ ಸೆಳೆಯುತ್ತಿದ್ದರೂ ಪರಿಸ್ಥಿತಿಯ ಕೈಗೊಂಬೆಯಾಗಿ ವಾಸ್ತವಕ್ಕೆ ಬೆಲೆ ನೀಡಿದ್ದಳು.
ಮಗನ ಜತೆ ಜಗಳ ಮಾಡಿಕೊಂಡು ಬಂದಿದ್ದ ಗಂಗಮ್ಮ "ಯಾಕ್ರವ್ವ ಅವರಿಗೆ ಬುದ್ದಿ ಹೇಳ್ತೀರಾ, ಬುಟ್ಟುಬಿಡಿ.
ನಾವು ಅವರಿಗೆ ಬ್ಯಾಡವಾದ ಮ್ಯಾಕೆ ಅಲ್ಯಾಕೆ ಇದ್ದು ನರಳಬೇಕು ?
ಇಲ್ಲಿ ನೆಮ್ಮದಿಯಾಗಿ ಇದ್ದುಬಿಡುವ" ರೋಷದಿಂದ ನುಡಿದಳು.
"ಹಾಗಲ್ಲ ಗಂಗಮ್ಮ ಎಲ್ಲರೂ ಹೀಗೆ ಆಗಿಬಿಟ್ಟರೆ ಈ ಸಂಬಂಧಗಳಿಗೆ ಬೆಲೆ ಎಲ್ಲಿರುತ್ತೆ?" ದುಗುಡದಿಂದ ಹೇಳಿದಳು.
ಇಲ್ಲಿರುವ ಎಲ್ಲರ ಅಭಿಪ್ರಾಯದಂತೆ ತಮ್ಮ ಮನೆಗಳಿಗಿಂತ ಈ ಆಶ್ರಮವೇ ನೆಮ್ಮದಿಯ ತಾಣವಾಗಿದೆ.
ಇಲ್ಲಿರುವ ನೆಮ್ಮದಿ, ಶಾಂತಿ ತಮ್ಮ ಮಕ್ಕಳ ಮನೆಗಳಲ್ಲಿ ಕಾಣಸಿಗದು.
ಅವರು ಕೊಡುವ ಊಟ-ತಿಂಡಿಯೂ ಬಿಸಿಬಿಸಿಯಾಗಿ ತಿನ್ನುವ ಯೋಗ ನಮಗಿದೆ.
ತಮ್ಮ ಮನೆಯ ಮಕ್ಕಳಿಗೆ ತಮ್ಮಿಂದ ಏನೂ ಸಹಾಯವಾಗದು.
ವೃಥಾ ಹೊರೆ.
ಅವರಿಂದ ನಿಕೃಷ್ಟವಾಗಿ ಕಾಣಿಸಿಕೊಳ್ಳುತ್ತ ಕೀಳಾಗಿ ಸರಿಹೋಗದು. 
ಹೊತ್ತುಹೊತ್ತಿಗೆ ಬದುಕುವ ಬದಲು ಈ ವರದಾನದಂತಿರುವ ಆಶ್ರಮದಲ್ಲಿ ಬಾಳುವುದೇ ಮೇಲು.
ಮಕ್ಕಳ ಸೆಳೆತ ಕಾಡಿದರೂ ಅದು ಅತಿಯಾಗಿ ಬಾಧಿಸದಂತೆ ಬದಲಾಗುತ್ತಿದ್ದೇವೆ.
ಅಸಹಾಯಕರಿಗೆ ವರದಾನವಾಗಿದೆ ಈ ವೃದ್ದಾಶ್ರಮ ಎನ್ನುವ ಅವರ ಮಾತುಗಳೂ ನಿಜವಾಗುತ್ತಿವೆ ಎನಿಸಿತು.
ಯಾರೆಷ್ಟೇ ಬೇಡವೆಂದರೂ ಇಂಥ ಆಶ್ರಮಗಳ ಕಲ್ಪನೆ ನಮ್ಮ ದೇಶಕ್ಕಲ್ಲ.
ಇದು ಪರದೇಶದ ಕಾಣಿಕೆ ಎಂದರೂ ಇತ್ತೀಚಿನ ದಿನಗಳಲ್ಲಿ ವೃದ್ದಾಶ್ರಮಗಳ ಅನಿವಾರ್ಯತೆ ಎತ್ತಿ ತೋರಿಸುತ್ತಿದೆ.
ಬೇಡದ ಸಂಸಾರದಲ್ಲಿ ಮುಳ್ಳಾಗಿ ಬಾಳುವುದಕ್ಕಿಂತ, ಮಕ್ಕಳ ಅನಾದರ, ತಿರಸ್ಕಾರ ಸಹಿಸಿ, ಹಂಗಿನ ಅರಮನೆಯಲ್ಲಿ ಇರುವುದಕ್ಕಿಂತ, ಹೆತ್ತ ಕರುಳನ್ನು ಗಟ್ಟಿ ಮಾಡಿಕೊಂಡು, ವಾತ್ಸಲ್ಯ ಪಾಶವನ್ನು ಕತ್ತರಿಸಿಕೊಂಡು, ಒಂಟಿಯಾಗಿ, ಅನಾಥರಂತೆ ಇದ್ದರೂ ಪರವಾಗಿಲ್ಲ ಎಂಬ ಭಾವನೆ ಹಿರಿಯ ಜೀವಗಳಲ್ಲಿ ಬಲಗೊಳ್ಳುತ್ತಿದೆ.
ನೆಮ್ಮದಿ ನೀಡುವ ಇಂಥ ಆಶ್ರಮಗಳೇ ಅವರ ಸ್ವಂತ ಮನೆಗಳಾಗುತ್ತಿವೆ.
ಕಾಲ ಬದಲಾದಂತೆ ಮನುಷ್ಯನೂ ಬದಲಾಗುತ್ತಿದ್ದಾನೆ.
ತನ್ನವರೇ ತಮ್ಮನ್ನು ನೋಡಿಕೊಳ್ಳಬೇಕು, ತಾನು-ತನ್ನವರು ಎಂಬ ಸ್ವಾರ್ಥ ಇರಬೇಕು ಎಂಬುದು ಮರೆಯಾಗಿ "ವಿಶ್ವಮಾನವ" ಎಂಬ ಕವಿವಾಣಿಯ ಕಲ್ಪನೆ ಇಲ್ಲಿ ಸಾಕಾರವಾಗುತ್ತಿದೆ ಎನಿಸಿತು ರಿತುವಿಗೆ.
ಏಕೋ ಮನೆಯಲ್ಲಿ ಕೂರದಾದಳು, ಮಿಂಚುವಿನ ಸೆಳೆತ ಹೆಚ್ಚಾಗಿ ಮಿಂಚು ನನ್ನ ಬರುವಿಕೆಗಾಗಿ ಕಾಯುತ್ತಿರುತ್ತದೆ.
ಹೋದ ವಾರ ತಾನು ಹೋಗದೆ, ಇಡೀ ದಿನ ಅತ್ತು ಅತ್ತೂ ಮಲಗಿದ್ದನ್ನು ಸೋಮವಾರ ಹೇಳಿದಾಗ ಪಶ್ಚಾತ್ತಾಪ ಪಟ್ಟಿದ್ದಳು.
ಈ ವಾರವೂ ಹಾಗಾಗುವುದು ಬೇಡವೆಂದೇ ಅಮ್ಮ-ಅಪ್ಪನಿಗೆ ಹೇಳಿ ಆಶ್ರಮಕ್ಕೆ ಬಂದಳು.
ಸುಬ್ಬಮ್ಮ ಮಿಂಚುವನ್ನು ಎತ್ತಿಕೊಂಡು ಆಡಿಸುತ್ತಿದ್ದರು.
ಗೇಟಿನತ್ತಲೇ ನೋಡುತ್ತಿರುವ ಮಿಂಚುವಿಗೆ ಏನೇನೋ ಹೇಳಿ ಆ ಕಡೆ ನೋಡುವುದನ್ನು ಮರೆಸುವ ಯತ್ನ ನಡೆಸಿದ್ದರು.
ಗಾಡಿ ನಿಂತ ಶಬ್ದವಾದೊಡನೆ ಮಿಂಚು ಕೇಕೆ ಹಾಕಿ ನಗುತ್ತಾ ಗೇಟಿನತ್ತ ಕೈ ತೋರಿಸಿತು.
"ಥೂ ಕಳ್ಳಿ, ಅದೆಂಗೆ ಪತ್ತೆಹಚ್ಚುತ್ತಾಳೊ ರಿತಮ್ಮನದ್ದೆ ಗಾಡಿ ಸದ್ದು ಅಂತ.
ಬಾಳ ಕಲ್ತುಬಿಟ್ಟಿದ್ದಾಳೆ ಚಿನಾಲಿ" ಎಂದು ಮುದ್ದುಗರೆದರು.
"ಮಿಂಚು, ಮಿಂಚುಳ್ಳಿ" ಎಂದು ಹಾರಿ ಬಂದವಳೇ ಮಿಂಚುವನ್ನು ತಬ್ಬಿಕೊಂಡು ಕೆನ್ನೆಗೆ ಮುತ್ತನಿರಿಸಿದ ರಿತು.
"ಏನು ಸುಬ್ಬಮ್ಮನೋರೆ, ಇವತ್ತು ಇವಳ ಚಾರ್ಜು ನಿಮ್ಮದಾ?
ಈ ತುಂಟಿನಾ ಹಿಡಿಯೋದೆ ಕಷ್ಟವಾಗಿದೆ ಅಲ್ವಾ?" ಎಂದು ತನ್ನೆದೆಗೆ ಅಪ್ಪಿಕೊಂಡು ಮಿಂಚುವಿನ ತಲೆ ಸವರುತ್ತಿದ್ದದ್ದನ್ನೇ ನೋಡುತ್ತಿದ್ದ ಸುಬ್ಬಮ್ಮ "ರಿತಮ್ಮ, ನಿಮ್ಮ ಹೃದಯ ಶಾನೆ ದೊಡ್ಡದು.
ಅವ್ವನ ಪ್ರೀತಿನೆಲ್ಲ ಈ ಮಗೀಗೇ ಧಾರೆ ಎರೀತಾ ಇದ್ದಿರಲ್ಲ.
ನಿಮ್ಮನ್ನು ಹೆತ್ತ ಹೊಟ್ಟೆ ತಣ್ಣಗಿರಲಿ" ಮನಸ್ಸು ತುಂಬಿ ಹರಸಿದಳು.
"ಸುಬ್ಬಮ್ಮನೋರೇ, ನೀವೇನು ಕಡಿಮೆನಾ?
ಸ್ವಂತ ಮೊಮ್ಮಗಳ ಥರ ನೋಡ್ಕೊತಿದೀರಾ, ಮಿಂಚುಗಂತೂ ಎಲ್ಲರಿಗಿಂತ ನಿಮ್ಮ ಮೇಲೆ ಪ್ರೀತಿ ಜಾಸ್ತಿ.
ನೀವೊಬ್ಬರು ಇದ್ದುಬಿಟ್ಟರೆ ಆಯ್ತು ಈ ತುಂಟಿಗೆ, ಮತ್ಯಾರೂ ಬೇಡ, ಅಲ್ವಾ ಮುದ್ದು."
ಸುಬ್ಬಮ್ಮ ಈ ಆಶ್ರಮಕ್ಕೆ ಸೇರಿ ನಾಲ್ಕು ವರ್ಷಗಳಾಗಿವೆ.
ಒಂದು ಕಾಲದಲ್ಲಿ ಚೆನ್ನಾಗಿ ಬಾಳಿ, ಬದುಕಿದ ಜೀವ.
ಮಹಿಳಾ ಸಮಾಜವನ್ನು ಸ್ಥಾಪಿಸಿ, ಅದರ ಅಧ್ಯಕ್ಷೆಯಾಗಿದ್ದು, ಸಮಾಜ ಸೇವೆಯಲ್ಲಿ ತನ್ನನ್ನು ತೊಡಗಿಸಿಕೊಂಡು, ಎಲ್ಲಾ ಕ್ಷೇತ್ರದಲ್ಲೂ ಸೇವೆ ಸಲ್ಲಿಸಿದ ಮಹಿಳೆ, ಅನಕ್ಷರಸ್ಥರಿಗೆ ಅಕ್ಷರ ಕಲಿಸುತ್ತಿದ್ದ ಅಕ್ಷರ ಪ್ರೇಮಿ, ಕಸೂತಿ, ಹೊಲಿಗೆ ಮಹಿಳೆಯರಿಗೆ ಕಲಿಸಿ ಅವರನ್ನು ಸ್ವಾವಲಂಬಿಗಳಾಗುವಲ್ಲಿ ನೆರವಾಗುತಿದ್ದಾರೆ.
ನಗರಸಭೆಯ ಚುನಾವಣೆಯಲ್ಲಿ ಸ್ಪರ್ಧಿಸಿ ಕೌನ್ಸಿಲರ್ ಕೂಡ ಆಗಿದ್ದವರು.
ಪತಿ ತೀರಿಕೊಂಡ ಮೇಲೆ ಮನೆಯಲ್ಲಿ ಮಕ್ಕಳದೇ ಆಧಿಪತ್ಯವಾಗಿ ಇವರನ್ನು ಅಸಡ್ಡೆ ಮಾಡಿ ನೋಯಿಸಿದಾಗ, ಮರುಮಾತನಾಡದೆ ತನ್ನದೆನ್ನುವ ಒಂದಿಷ್ಟು ಇಡುಗಂಟನ್ನು ಹಿಡಿದು ಈ ಆಶ್ರಮಕ್ಕೆ ಬಂದುಬಿಟ್ಟಿದ್ದರು.
ಮಕ್ಕಳು ಬಂದು ಎಷ್ಟು ಕರೆದರೂ ಬೆಲೆ ಸಿಕ್ಕದ ಕಡೆ ಇರಬಾರದೆಂಬ ತೀರ್ಮಾನದೊಂದಿಗೆ ಅವರೊಂದಿಗೆ ಹೋಗದೆ ಉಳಿದು ತನ್ನ ಕಾರ್ಯಕ್ಷೇತ್ರವನ್ನು ಇಲ್ಲಿಯೂ ಮುಂದುವರಿಸುತ್ತಿರುವ ಚೈತನ್ಯಪೂರ್ಣವಾದ ಹೆಂಗಸು.
ಇಲ್ಲಿರುವವರೆಲ್ಲ ನನ್ನವರೇ, ಇವರೇ ನನ್ನ ಬಂಧುಗಳು.
ನನ್ನ ಮನೆಯವರಿಂದ ದೂರವಾಗಿದ್ದೇನೆ ಎಂಬ ನೋವು ಕಾಡದಷ್ಟು ಸ್ಥಿತಪ್ರಜ್ಞಳಾಗಿಬಿಟ್ಟಿದ್ದೇನೆ ಎನ್ನುವ ಸುಬ್ಬಮ್ಮ ಒಂದು ನಿಮಿಷ ಕೂಡ ಕೂರದ, ಚಟುವಟಿಕೆಯ ಹೆಂಗಸು.
ಸದಾ ಏನಾದರೊಂದು ಕೆಲಸ ಹುಡುಕಿಕೊಂಡು ಮಾಡುತ್ತಲೇ ಇರುವಾಕೆ.
ತೋಟದ ಕೆಲಸದಿಂದ ಹಿಡಿದು ಅಡುಗೆ ಮನೆಗೂ ನುಗ್ಗಿ ತನಗೆ ತೋಚಿದ ಕೆಲಸ ಮಾಡಿ, ರಿತು ಕೆಲಸ ಮಾಡುತ್ತಿದ್ದ ಸ್ಥಳಕ್ಕೆ ಬಂದು ಆಕೆಗೂ ಸಹಾಯ ಹಸ್ತ ನೀಡುವ ಸುಬ್ಬಮ್ಮನೆಂದರೆ, ರಿತುವಿಗೆ ಬಹಳ ಇಷ್ಟ.
ಈಗಂತೂ ಮಿಂಚುವನ್ನು ಸ್ವತಃ ಮೊಮ್ಮಗುವಿನಂತೆ ನೋಡಿಕೊಂಡು, ವಾತ್ಸಲ್ಯದ ಮಮತೆ ಹರಿಸುವ ಸುಬ್ಬಮ್ಮನ ಮೇಲಿನ ಪ್ರೀತಿ ಮತ್ತಷ್ಟು ಹೆಚ್ಚಿದೆ.
ಮಿಂಚುವಿನೊಂದಿಗೆ ಮಾತನಾಡುತ್ತ ತೋಟದೊಳಗೆ ನುಗ್ಗಿದರೆ ಶಾರದಮ್ಮ ಮರಕ್ಕೊರಗಿ ಚಿಂತಾಕ್ರಾಂತರಾಗಿ ಕುಳಿತುಬಿಟ್ಟಿದ್ದಾರೆ.
"ಏನು ಶಾರದಮ್ಮ ತಿಂಡಿ ತಿಂದ್ರಾ?" ಮಾತನಾಡಿಸಿದಳು.
"ಹೂಂ, ಈಗತಾನೇ ಬಿಸಿಬಿಸಿ ಉಪ್ಪಿಟ್ಟು ತಿಂದು ಬಂದೆ.
ಇವತ್ತೆ ಬಂದುಬಿಟ್ರಾ?" ನಗಲೆತ್ನಿಸುತ್ತಾ ಹೇಳಿದರು.
"ಈ ತುಂಟಿ ನನ್ನ ಭಾನುವಾರವೂ ಕರೆಸಿಕೊಳ್ಳುತ್ತಾ ಇದ್ದಾಳೆ.
ಅದೇನು, ಎಲ್ಲರೂ ಟೀವಿ ನೋಡ್ತಾ ಇದ್ರೆ ನೀವು ಮಾತ್ರ ಇಲ್ಲಿ ಬಂದು ಕುಳಿತಿದ್ದೀರಾ?
ಮತ್ತೆ ಶುರುವಾಯ್ತಾ ಯೋಚನೆ?" ಮೆಲ್ಲನೆ ಗದರಿದಳು.
ಗಳಗಳನೇ ಅತ್ತುಬಿಟ್ಟ ಶಾರದಮ್ಮ, ಇವತ್ತು ನನ್ನ ಮಗಳು ಸತ್ತುಹೋದ ದಿನ, ಇವತ್ತೂ ಅವಳನ್ನ ನೆನೆಸಿಕೊಳ್ಳದೆ ಹೇಗಿರಲಿ?
ಪಾಪಿ, ಗಂಡ ಅನಿಸಿಕೊಂಡವನಿಗೆ ಆ ನೆನಪಾದ್ರೂ ಇದೆಯಾ?" ಬಿಕ್ಕಳಿಸಿದರು.
"ಸಮಾಧಾನ ಮಾಡಿಕೊಳ್ಳಿ ಶಾರದಮ್ಮ ಎಲ್ಲಾ ನಮ್ಮ ಕೈಯಲ್ಲಿ ಇದೆಯಾ ?
ನಮ್ಮ ಹೃದಯನ ಕಲ್ಲು ಮಾಡಿಕೊಳ್ಳಬೇಕು.
ಇಲ್ಲದೇ ಇದ್ದರೆ ಬದುಕೋದೇ ಸಾಧ್ಯ ಇಲ್ಲ."
"ನಾನು ಬದುಕಿ ಏನಾಗಬೇಕಾಗಿದೆ?
ಯಾರಿಗೋಸ್ಕರ ನಾನು ಬದುಕಿರಬೇಕು ಹೇಳಿ?
೫೦ ಎಕರೆ ಜಮೀನು ಇರೋವವರನ್ನು ಮದುವೆಯಾದ, ಮುದ್ದಾದ ಮಗಳು ಇದ್ದಳು.
ಹತ್ತಿರದ ಸಂಬಂಧಿಗೆ ಕೊಟ್ರೆ ಮಗಳು ನನ್ನತ್ರನೇ ಇರುತ್ತಾಳೆ ಅಂತ ಗಂಡ ಬೇಡ ಬೇಡ ಅಂದರೂ ನನ್ನ ತಮ್ಮನ ಮಗಂಗೆ ಕೊಟ್ಟು ಮದ್ವೆ ಮಾಡ್ದೆ, ಪಾಪಿ ಅಳಿಯ ಆಸ್ತಿನೆಲ್ಲ ತನ್ನ ಹೆಸರಿಗೆ ಬರೆದುಕೊಡ್ಲಿ ಅಂತ ಚಿತ್ರಹಿಂಸೆ ಕೊಟ್ಟು ಮಗಳು ಕಣ್ಣೀರಲ್ಲಿ ಕೈತೊಳೆಯೇ ಹಾಗೆ ಮಾಡ್ದ.
ಆ ನರಕ ಸಹಿಸಲಾರದೆ ನನ್ನ ಮಗಳು ಕೊರಗಿ ಕೊರಗಿ, ಹೆರಿಗೇಲಿ ಸತ್ತು ಹೋದಳು.
ಮಗುವೂ ಉಳಿಯಲಿಲ್ಲ.
ಮಗಳು ಸತ್ತ ದುಃಖ ತಡೀಲಾರದೆ ನನ್ನ ಗಂಡನೂ ನನ್ನ ಕೈಬಿಟ್ಟು ಹೋದ್ರು.
ಪಾಪಿ ಮುಂಡೆ ಗಂಡ ಅಳಿಯ ಅನ್ನಿಸಿಕೊಂಡವನು ಮೋಸ ಮಾಡಿ ಆಸ್ತಿನೆಲ್ಲ ಕಿತ್ಕೊಂಡು ಬೀದಿಗೆ ತಳ್ಳಿಬಿಟ್ಟ ಹೇಗೆ ಬದುಕಿದ್ದೆ ನಾನು.
ಈಗ ಹೇಗೆ ಬದುಕುತ್ತಾ ಇದ್ದೇನೆ…. . 
ಆ ದೇವ್ರು ನನ್ನಂಥಳಿಗೆ ಬೇಗ ಸಾವು ಕೊಟ್ಟುಬಿಡಬೇಕು."
"ಹಾಗೆಲ್ಲ ಮಾತನಾಡಬಾರದು ಶಾರದಮ್ಮ ಸಾವು ಆದಾಗಿಯೇ ಬರೋವರೆಗೂ ನಾವು ಕಾಯಲೇಬೇಕು.
ನೀವು ಚಿಂತೆ ಮಾಡಿಯೇ ಆರೋಗ್ಯ ಕೆಡಿಸಿಕೊಳ್ಳುತ್ತ ಇದ್ದೀರಾ?
ಜೀವನದಲ್ಲಿ ಏನು ಬಂದ್ರೂ ಅದನ್ನ ಎದುರಿಸುವ ಸ್ಥೈರ್‍ಯ ಬೆಳೆಸಿಕೊಳ್ಳಬೇಕು.
ಈ ಮಿಂಚು ನೋಡಿ, ಹುಟ್ಟಿದ ಕೂಡಲೇ ಬೀದಿಗೆ ಬಿತ್ತು.
ಅಪ್ಪ-ಅಮ್ಮ ಯಾರು ಅಂತ ಗೊತ್ತಿಲ್ದೆ ಬೆಳೆಯುತ್ತೆ.
ಮುಂದಿನ ಅದರ ಭವಿಷ್ಯ ನೆನೆಸಿಕೊಂಡ್ರೆ ಭಯವಾಗುತ್ತೆ.
ಎಲ್ಲರ ಬದುಕಿನಲ್ಲೂ ಏನಾದರೂ ಒಂದು ನೋವು ಇದ್ದೇ ಇರುತ್ತೆ.
ಅವುಗಳನ್ನು ಗೆದ್ದಾಗಲೇ ನಾವು ಮನುಷ್ಯರಾಗಿ ಬಾಳಲು ಸಾಧ್ಯ.
ನಾಳೆಯಿಂದ ಹೀಗೆಲ್ಲ ಚಿಂತೆ ಮಾಡ್ತಾ ಕೂರಬಾರದು.
ಏಳಿ ಮೇಲೆ, ಎಲ್ಲರ ಜತೆ ಸೇರಿದ್ರೆ ನೆನಪುಗಳು ಕಾಡುವುದಿಲ್ಲ.
ಬನ್ನಿ, ಒಳಗೆ ಹೋಗೋಣ" ಎಂದು ಶಾರದಮ್ಮನನ್ನು ಬಲವಂತವಾಗಿ ಒಳಗೆ ಕರೆದೊಯ್ದಳು ರಿತು.
ಇಲ್ಲಿರುವವರದೆಲ್ಲವೂ ಒಂದೊಂದು ಕಥೆ.
ಸಮಾನ ದುಃಖಗಳು.
ಆದರೆ ಅವರವರೇ ಸಮಾಧಾನಗೊಂಡು ನೋವೇ ಇಲ್ಲದವರಂತೆ ಸಂತೋಷಪಡುತ್ತ ಇರುತ್ತಾರೆ.
ಆದರೆ, ಶಾರದಮ್ಮ ಮಾತ್ರ ತನ್ನ ನೋವಿನಿಂದ ಹೊರಬಂದಿರಲೇ ಇಲ್ಲ.
ಸದಾ ಮಗಳ ನೆನಪು, ಮೋಸ ಮಾಡಿದ ಅಳಿಯನ ಮೇಲೆ ಆಕ್ರೋಶ, ಗಂಡನ ಸಾವನ್ನು ನೆನೆಸಿಕೊಂಡು ಅಳುವುದು, ಸದಾ ಮಂಕಾಗಿ ಕೂರುವುದು, ಒಂದು ವರ್ಷವಾಗಿದ್ದರೂ ಇಲ್ಲಿನ ಪರಿಸರಕ್ಕೆ ಹೊಂದಿಕೊಳ್ಳಲಾಗಿರಲೇ ಇಲ್ಲ ಶಾರದಮ್ಮನಿಗೆ, ಯಾರೊಂದಿಗೂ ಬೆರೆಯಲಾರದೆ ಒಂಟಿತನವನ್ನೇ ಸಂಗಾತಿ ಮಾಡಿಕೊಂಡು ಕೊರಗುವ ಶಾರದಮ್ಮನನ್ನು ಈ ಪ್ರಪಂಚಕ್ಕೆ ತರಲು ರಿತು ಕಷ್ಟಪಡುತ್ತಿದ್ದಳು.
ನಿಧಾನವಾಗಿ ಗೆಲುವು ಸಾಧಿಸಬಲ್ಲೆನೆಂಬ ಭರವಸೆ ಕೂಡ ಹುಟ್ಟಿತ್ತು.
ಮಧ್ಯಾಹ್ನದವರೆಗೂ ಇದ್ದ ರಿತು ಊಟಕ್ಕೆ ಮನೆಗೆ ಹೊರಟಳು.
ವಾರದಲ್ಲಿ ಒಂದು ದಿನವಾದರೂ ತಂದೆ-ತಾಯಿಯೊಂದಿಗೆ ಊಟ ಮಾಡಿ ಕಾಲ ಕಳೆಯುವ ಪ್ರವೃತ್ತಿಯನ್ನು ಎಷ್ಟೇ ಕಷ್ಟವಾದರೂ ಬೆಳೆಸಿಕೊಂಡಿದ್ದಳು.
ಬೆಳಗ್ಗೆಯೇ ಫೋನ್ ಹೊಡೆದುಕೊಂಡಿತು.
ಯಾರಪ್ಪ ಇಷ್ಟು ಬೇಗ ಎಂದುಕೊಂಡು ರಿತು ಫೋನೆತ್ತಿದ್ದಳು.
ಅತ್ತಲಿಂದ ವಾಸು, "ಮೇಡಮ್, ತಕ್ಷಣ ಬನ್ನಿ, ಶಾರದಮ್ಮನಿಗೆ ತುಂಬಾ ಸೀರಿಯಸ್" ಎಂದವನೇ ಪೋನ್ ಇಟ್ಟುಬಿಟ್ಟಿದ್ದ.
ಏನಾಯ್ತು ಶಾರದಮ್ಮನಿಗೆ?
ನಿನ್ನೆ ಇಡೀ ದಿನ ಅತ್ತೂ ಅತ್ತು ಆರೋಗ್ಯ ಕೆಡಿಸಿಕೊಂಡಿದ್ದಾರೆ.
ಎಷ್ಟು ಹೇಳಿದ್ರೂ ಕೇಳಲ್ಲವಲ್ಲ.
ಅತ್ತುಬಿಟ್ರೆ ಹೋದ ಗಂಡ, ಮಗಳು ವಾಪಸ್ಸಾಗುತ್ತಾರೆಯೇ?
ಛೇ ಏನು ಜನವೋ ಎಂದುಕೊಳ್ಳುತ್ತ ಅವಸರವಾಗಿ ಸ್ನಾನ ಮುಗಿಸಿ ಹೊರಟು ನಿಂತಳು.
ತನುಜಾ, ಮನು ಇನ್ನೂ ಮಲಗಿಯೇ ಇದ್ದರು.
"ಅಮ್ಮಾ, ನಾನು ಬೇಗ ಹೋಗ್ತಾ ಇದ್ದೇನೆ.
ಶಾರದಮ್ಮನಿಗೆ ತುಂಬಾ ಹುಷಾರಿಲ್ಲವಂತೆ.
ಯಾವುದಕ್ಕೂ ಫೋನ್ ಮಾಡಿ ತಿಳಿಸುತ್ತೇನೆ" ಎಂದು ಹೇಳಿ ಗಾಡಿ ಹೊರಗಿಟ್ಟು ಮನೆಗೆ ಲಾಕ್ ಮಾಡಿ, ಕಿಟಕಿಯನ್ನು ತೆರೆದು, ಒಳಕ್ಕೆ ಕೀ ಎಸೆದು, "ಅಮ್ಮಾ ಕೀ ಸೋಫಾದ ಮೇಲೆ ಎಸೆದಿದ್ದೇನೆ.
ಎದ್ದು ಹುಡುಕಬೇಡ" ಕೂಗಿ ಹೇಳಿ ಗಾಬರಿಯಿಂದ ಹೊರಟಳು.
ಆಶ್ರಮಕ್ಕೆ ಬರುವಷ್ಟರಲ್ಲಿ ಎಲ್ಲರೂ ಶಾರದಮ್ಮನ ಕೋಣೆಯಲ್ಲಿ ಸೇರಿದ್ದರು.
 ಡಾ.ರಾಮದಾಸರು ಆಗಲೇ ಬಂದಿದ್ದರು.
ಹತ್ತಿರಕ್ಕೆ ಹೋಗಿ ನೋಡಿದರೆ, ಶಾರದಮ್ಮ ಪ್ರಶಾಂತವಾಗಿ ಮಲಗಿದ್ದಾರೆ.
ತುಂಬಾ ಸೀರಿಯಸ್ ಅಂತ ಹೇಳಿದ್ನಲ್ಲ ಈ ವಾಸು.
ಇಲ್ಲಿ ನೋಡಿದರೆ ಸುಮ್ನೆ ಮಲಗಿದ್ದಾರೆ ಅಂದುಕೊಳ್ಳುತ್ತಿರುವಾಗಲೇ,ಡಾ.ರಾಮದಾಸರು, "ಶೀ ಈಸ್ ನೋ ಮೋರ್" ಎಂದರು ಮೆಲುವಾಗಿ.
ರಿತು ಶಾಕ್ ಹೊಡೆದಂತೆ ನಿಂತುಬಿಟ್ಟಳು.
"ಬೆಳಗ್ಗೆಯೇ ಪ್ರಾಣ ಹೋಗಿದೆ.
ಬಹುಶಃ ಹೃದಯಾಘಾತವಾಗಿದೆ.
ನಿದ್ದೆಲೇ ಹೋಗಿಬಿಟ್ಟಿದ್ದಾರೆ.
ಮುಂದಿನ ಏರ್ಪಾಡು ಮಾಡಿಕೊಳ್ಳಿ" ಎಂದರು.
ವೆಂಕಟೇಶ್, ಸೂರಜ್ ಎಲ್ಲರೂ ಅಲ್ಲಿಯೇ ಮೌನವಾಗಿ ನಿಂತಿದ್ದರು.
ಎಲ್ಲರ ಕಣ್ಣಿನಲ್ಲೂ ನೀರಿನ ಸೆಲೆ.
ಪಾಪ ನೊಂದು ನೊಂದು, ನೋಯುತ್ತಲೇ ಕಣ್ಣು ಮುಚ್ಚಿಕೊಂಡಿದೆ ಜೀವ.
ಶಾರದಮ್ಮನಿಗೆ ಇರುವವನೊಬ್ಬನೇ ಬಂಧು ಎಂದರೆ ಅಳಿಯ ಮಾತ್ರ.
ಆ ಅಳಿಯ ಖಳನಾಯಕನಂತೆ ಇವರ ಬದುಕನ್ನು ಪ್ರವೇಶಿಸಿ, ಎಲ್ಲವನ್ನೂ ನಾಶಮಾಡಿದ ಕಟುಕ, ಈಗ ಈಕೆಯ ಅಂತ್ಯಸಂಸ್ಕಾರ ಅವನಿಂದ ನಡೆಸಿದರೆ, ಈ ಜೀವಕ್ಕೆ ಸದ್ಗತಿ ಸಿಗುವುದೇ?
ಆ ಆತ್ಮಶಾಂತಿ ಪಡೆಯುವುದೇ?
ಬದುಕಿರುವ ಕ್ಷಣದವರೆಗೂ ಆತನನ್ನು ದ್ವೇಷಿಸುತ್ತಿದ್ದ ಶಾರದಮ್ಮ, ಸತ್ತ ಮೇಲೆ ತನ್ನ ದೇಹಕ್ಕೆ ಆತನಿಂದಲೇ ಕೊಳ್ಳಿ ಇಡಿಸಿಕೊಳ್ಳುವುದನ್ನು ಊಹಿಸಿಕೊಂಡಿರಲು ಅಸಾಧ್ಯ.
ಹಾಗಾಗಿ ಆತನಿಗೆ ತಿಳಿಸುವುದೇ ಬೇಡ ಎಂಬ ತೀರ್ಮಾನಕ್ಕೆ ಇಡೀ ಆಶ್ರಮವೇ ಬಂದಿತು.
ಎಲ್ಲರ ಅಭಿಪ್ರಾಯವೂ ಒಂದೇ ಆಗಿದ್ದರಿಂದ ವೆಂಕಟೇಶ್‌ರವರೂ ಮರು ಮಾತನಾಡದೆ ಮುಂದಿನ ಕಾರ್ಯಕ್ಕೆ ಅಪ್ಪಣೆ ನೀಡಿದರು.
ಹಿಂದೂ ಪದ್ಧತಿಯಂತೆ ಸಾಂಗವಾಗಿ ಶಾರದಮ್ಮನ ದೇಹಕ್ಕೆ ಸಂಸ್ಕಾರ ನಡೆಸಿದರು.
ಅಂತಿಮ ದರ್ಶನ ಮಾಡಿ, ಎಲ್ಲಾ ಒಳಬಂದ ಆಶ್ರಮವಾಸಿಗಳು ಅಲ್ಲಿನ ಪದ್ಧತಿಯಂತೆ ಭಜನೆ ಪ್ರಾರಂಭಿಸಿದರು.
ಹೆಚ್ಚು-ಕಡಿಮೆ ಎಲ್ಲಾ ಇಳಿವಯಸ್ಸಿನವರೇ ಆದ ಎಲ್ಲರ ಮನಸೂ ಇಂಥ ಸಾವುಗಳಿಂದ ಧೃತಿಗೆಡುತ್ತಿದ್ದವು.
ತಮ್ಮ ಸರದಿ ಯಾವಾಗ ಎಂದು ಭೀತಿಯಿಂದ ಇದಿರು ನೋಡುವಂತಾಗುತ್ತಿತ್ತು.
ಸಾವಿಗಾಗಿ ಎಷ್ಟೇ ಹಂಬಲಿಸಿದರೂ ಜೀವನದ ಸೋಲು, ನೋವು, ನಿರಾಸೆಗಳಿಂದ ಕಂಗೆಟ್ಟ ಜೀವ ಸಾವಿಗಾಗಿ ಬಯಸಿದರೂ, ನೇರವಾಗಿ ಸಾವನ್ನು ಕಂಡಾಗ, ತಾನೇ ಅಲ್ಲಿ ಮಲಗಿದ್ದರೇ ಎಂಬ ಕಲ್ಪನೆಯಿಂದಲೇ ಚಿತೆಗೇರುವ ದೇಹವನ್ನು ಉರಿದು ಭಸ್ಮವಾಗುವ ರೀತಿಯನ್ನು ಕಂಡಾಗ ಎಂಥವರ ಹೃದಯವೂ ಕೊಂಚ ಕದಲುವುದಂತೂ ನಿಜ.
ಕೆಲವು ದಿನ ವೈರಾಗ್ಯ ಕಾಡಿ ಯಾವುದೂ ಬೇಡವೆನಿಸಿ, ಎಲ್ಲದರಲ್ಲೂ ಆಸಕ್ತಿ ಕಳೆದುಕೊಳ್ಳುತ್ತಿದ್ದದ್ದು ಸಹಜವಾಗಿತ್ತು.
ಅಂಥ ಭಾವ ತೀವ್ರವಾಗಿ ಕಾಡಬಾರದೆಂದೇ ಭಜನೆಯ ಏರ್ಪಾಡು ಮಾಡಿದ್ದರು.
ಪ್ರತಿ ದಿನ ಬೆಳಗ್ಗೆ, ಸಂಜೆ ಎಲ್ಲರೂ ಕೂಡಿ ಭಗವಂತನನ್ನು ಪ್ರಾರ್ಥಿಸುತ್ತಾ ಭಜನೆ ಮಾಡಿ ಮನದಲ್ಲಿ ಮೂಡಿದ ದುಗುಡವನ್ನು ಕಡಿಮೆ ಮಾಡಿಕೊಳ್ಳುತ್ತಿದ್ದರು.
ರಿತು ಬಂದ ಮೇಲೆ ಈ ಆಶ್ರಮದಲ್ಲಿ ಅವಳು ಕಂಡ ಮೊದಲ ಸಾವು.
ಕೊಂಚ ಹೆಚ್ಚಾಗಿಯೇ ಆಘಾತಗೊಂಡಿದ್ದಳು.
ಹಿಂದಿನ ದಿನವಷ್ಟೇ ತನ್ನೊಂದಿಗೆ ಅಷ್ಟೆಲ್ಲ ಮಾತನಾಡಿ, ನೋವನ್ನೆಲ್ಲ ಕಾರಿಕೊಂಡು ಅತ್ತಿದ್ದ ಶಾರದಮ್ಮ, ಇಂದು ಇಲ್ಲವೆಂದರೆ ನಂಬುವುದಾದರೂ ಹೇಗೆ?
ಸಾವು ಬೇಕೆಂದು ಹಂಬಲಿಸಿ ಹಂಬಲಿಸಿ, ಸಾವನ್ನೇ ತಂದುಕೊಂಡು ಬಿಟ್ಟಳಲ್ಲ ಗಟ್ಟಿಗಿತ್ತಿ?
ಸಾವೆಂದರೆ ಇಷ್ಟು ಸುಲಭವೇ?
ಬೇಕು ಎಂದ ಕೂಡಲೇ ದಕ್ಕಿಬಿಡುವುದೇ?
ಏನು ವಿಚಿತ್ರ?
ನಿನ್ನೆ, ಈ ಬದುಕು ನನಗೆ ಸಾಕಾಗಿದೆ, ಆ ಸಾವು ನನಗೆ ಬರಬಾರದೇ ಎಂದು ಹಂಬಲಿಸಿದ್ದಳು.
ಇಂದು, ಅದೇ ಸಾವು ಬಂದು ಶಾರದಮ್ಮನನ್ನು ಕರೆದೊಯ್ದೇ ಬಿಟ್ಟಿದೆ.
ಬದುಕುವ ಆಸೆ ಇಲ್ಲದ ಶಾರದಮ್ಮ ತಾನಾಗಿಯೇ ಸಾವನ್ನು ಆಹ್ವಾನಿಸಿದ್ದಳೇ?
ಅಥವಾ ನೋವನ್ನು ತಾಳಲಾರದ ಆ ಜೀವ ಮಗಳು ಸತ್ತ ದಿನದಂದೇ ಒಡೆದು ಹೋಯಿತೇ ?
ಏನು ವಿಧಿಲೀಲೆಯೋ!
ಅಂತೂ ಸತ್ತು ಬದುಕಿದಳು.
ಶಾರದಮ್ಮ, ಸತ್ತು ಬದುಕಿದಳು ಅಂದಕೂಡಲೇ ರಿತುವಿಗೆ ನೆನಪಾದದ್ದು ಅವನ ಗೆಳತಿ ಮಾಲಿನಿಯ ಅತ್ತೆ ಸತ್ತದ್ದು.
ಅವತ್ತು ತನುಜಾ ಮಾಲಿನಿಯ ಮನೆಗೆ ಹೋಗಿ, ಆಕೆಯ ಅತ್ತೆಯನ್ನು ಕಂಡು ಮಾತನಾಡಿಸಿಕೊಂಡು ಬಂದು, ರಿತುವಿನ ಹತ್ತಿರ ಹೇಳಿಕೊಂಡು ಪೇಚಾಡಿಕೊಂಡಿದ್ದಳು.
"ಪಾಪ, ಇಬ್ಬರು ಗಂಡುಮಕ್ಕಳಿದ್ದೂ ಅಮ್ಮನನ್ನು ಸಾಕಲು ಪೈಪೋಟಿ ಮೇಲೆ ನಿರಾಕರಿಸುತ್ತಿದ್ದಾರೆ.
 ಒಬ್ಬರ ಮೇಲೆ ಒಬ್ಬರು ಹಾಕಿಕೊಳ್ಳುತ್ತ ಕೊನೆಗೆ ವೃದ್ದಾಶ್ರಮಕ್ಕೆ ಸೇರಿಸುವ ನಿರ್ಧಾರ ಮಾಡಿದ್ದಾರೆ" ಎಂದು ತನುಜಾ ಹೇಳಿದಾಗ ರಿತುವಿಗೂ ಬೇಸರವಾಗಿತ್ತು.
ನಮ್ಮ ಆಶ್ರಮಕ್ಕೆ ಸೇರಿಸಲಿ ಬಿಡು, ನಾನು ಇರುತ್ತೇನೆ" ಎಂದಿದ್ದಳು.
ಆದರೆ ಮಾಲಿನಿ ಇಲ್ಲಿನ ಆಶ್ರಮಕ್ಕೆ ಸೇರಿಸಿದರೆ ಬಂಧುಗಳಿಗೆಲ್ಲ ಗೊತ್ತಾಗಿಬಿಡುತ್ತದೆ.
ಆಗಾಗ್ಗೆ ಎಲ್ಲರೂ ಆಕೆಯನ್ನು ನೋಡಲು ಆಶ್ರಮಕ್ಕೆ ಹೋಗುತ್ತಿದ್ದರೆ, ತಮ್ಮ ಮರ್ಯಾದೆಗೆ ಕುಂದು ಎಂದು ಭಾವಿಸಿಕೊಂಡು, ಎಲ್ಲೋ ದೂರದಲ್ಲಿರುವ ಆಶ್ರಮಕ್ಕೆ ಸೇರಿಸಲು ಯೋಜನೆ ಹಾಕಿಕೊಂಡಿದ್ದರು.
ತನುಜಾ ಎಷ್ಟೋ ಬುದ್ದಿ ಹೇಳಿದ್ದಳು.
ಬೇರೆ ಬೇರೆ ಪರ್ಯಾಯ ದಾರಿಗಳನ್ನೆಲ್ಲ ಸೂಚಿಸಿದ್ದಳು.
ಮಾಲಿನಿ ಅದು ಯಾವುದಕ್ಕೂ ಒಪ್ಪಿಕೊಂಡಿರಲಿಲ್ಲ.
ತನ್ನ ಮುಂದೆಯೇ ಮಕ್ಕಳು ವೃದ್ದಾಶ್ರಮಕ್ಕೆ ಸೇರಿಸುವ ಮಾತುಕತೆಯಾಡುತ್ತಿದ್ದರೆ ಆ ಅಸಹಾಯಕ ಮುದುಕಿ ಮಾತನ್ನೇ ಬಿಟ್ಟುಬಿಟ್ಟಿತು.
ಊಟ-ತಿಂಡಿಯನ್ನೂ ತಿರಸ್ಕರಿಸಿ ಬಿಟ್ಟಿತು.
ತನುಜಾ ಮತ್ತೊಮ್ಮೆ ಹೋಗಿ ಆ ಹಿರಿಜೀವವನ್ನು ಮಾತನಾಡಿಸಿ ಬಂದಿದ್ದಳು.
ಜತೆಯಲ್ಲಿ ಅತ್ತೆಯನ್ನು ಕರೆದುಕೊಂಡು ಹೋಗಿದ್ದಳು.
ಯಾರೊಂದಿಗೂ ಮಾತನಾಡದಿದ್ದ ಮಾಲಿನಿಯ ಅತ್ತೆ ತನುಜಾ ಹೋದೊಡನೆ ಕಣ್ಣರಳಿಸಿ, ಸುಕ್ಕು ಕಟ್ಟಿದ ಮೊಗದಲ್ಲಿ ನಗೆ ಅರಳಿಸಿತ್ತು.
ಹತ್ತಿರ ಬಂದು ಕುಳಿತುಕೊಂಡ ತನುಜಾಳೊಡನೆ, "ನೂರು ವರ್ಷ ಚೆನ್ನಾಗಿ ಬಾಳು ತನ್ನ ತಾಯಿ, ಅತ್ತೆನಾ ತಾಯಿ ಹಾಗೆ ನೋಡ್ಕೊತಿರೋ ಪುಣ್ಯವತಿ, ನಿನ್ನಂಥವರಿಗೆ ಆ ದೇವರು ಆಯಸ್ಸು ಕೊಡಲಿ.
ನನ್ನೆಲ್ಲ ಆಯುಸ್ಸು ನಿಂಗೆ ಸೇರಲಿ" ಅಂತ ಬಾಯ್ತುಂಬ ಹಾರೈಸಿ, ತಿನ್ನುವುದನ್ನೇ ನಿಲ್ಲಿಸಿದ್ದ ಆಕೆ ತನುಜಾ ಸುಲಿದುಕೊಟ್ಟ ಮುಸಂಬಿ ಹಣ್ಣನ್ನೆಲ್ಲ ತಿಂದಿತ್ತು, ಸಂತೃಪ್ತಿಯಿಂದ ನಕ್ಕಿತ್ತು.
ಅಂದೇ ರಾತ್ರಿ ಆಕೆ ಇಹಲೋಕ ತ್ಯಜಿಸಿದ ಸುದ್ದಿ ತಿಳಿದು ತನುಜಾ ಅತ್ತೇ ಬಿಟ್ಟಿದ್ದಳು.
ಅಂತಿಮ ದರ್ಶನ ಮಾಡುವುದಕ್ಕೂ ಹೋಗದೆ ಅಂದೆಲ್ಲ ಮಂಕಾಗಿಯೇ ಇದ್ದಳು.
ಆ ಸಾವು ಕೂಡ ಬಯಸಿ ಕಳೆದುಕೊಂಡಿದ್ದ ಆ ಜೀವ ಸಾವಿಗೆ ಶರಣಾಗಿತ್ತು.
ಸತ್ತು ಆ ಜೀವ ಬದುಕಿತ್ತು.
ಇನ್ನೂ ಬದುಕಿದ್ದರೆ ಹೆತ್ತ ಮಕ್ಕಳಿದ್ದೂ ಕಂಡವರ ನೆರಳಲ್ಲಿ ಬದುಕುತ್ತ, ಅನಾಥವಾಗಿ ವೃದ್ಧಾಶ್ರಮದಲ್ಲಿ ಕೊಳೆಯಬೇಕಿತ್ತು.
ಅಂಥ ಬಾಳಿಗಿಂತ ಸಾವೇ ಮೇಲು ಎಂದುಕೊಂಡಿತ್ತೇನೋ ಆ ಜೀವ.
ಅಂತೂ ಸತ್ತು ಮಾಲಿನಿಗೆ ನೆಮ್ಮದಿಯನ್ನು ತಂದಿತ್ತು.
ಅತ್ತೆಯ ತಿಥಿಯನ್ನು ಅದ್ದೂರಿಯಾಗಿ ಮಾಡುತ್ತಿರುವುದಾಗಿ ಹೇಳಿ ಕರೆಯಲು ಬಂದಿದ್ದ ಮಾಲಿನಿಯ ಬಗ್ಗೆ ರಿತುವಿಗೂ ತಿರಸ್ಕಾರ ಮೂಡಿತ್ತು.
ಇರುವ ತನಕ ಅನ್ನ, ನೀರು ಕೊಡದೆ ನರಳಿಸಿ, ಸತ್ತ ಕೂಡಲೇ ಛತ್ರದಲ್ಲಿ ಅದ್ದೂರಿಯಾಗಿ ತಿಥಿ ಮಾಡಿ, ಸಾವಿರಾರು ಜನಕ್ಕೆ ಊಟ ಹಾಕಿಸಿದರೆ ಬಂತೇ ಭಾಗ್ಯ?
ಸತ್ತ ಜೀವ ಅದನ್ನೆಲ್ಲ ನೋಡುತ್ತದೆಯೇ?
ಈ ತಿಥಿ, ಸಂಸ್ಕಾರಗಳಲ್ಲಿನ ನಂಬುಗೆಯೇ ರಿತುವಿಗೆ ಹೋಗಿಬಿಟ್ಟಿತ್ತು.
ಸತ್ತ ದೇಹವನ್ನು ಏನು ಮಾಡಿದರೆ ಏನು?
ಅದರ ಅರಿವಾಗುತ್ತದೆಯೇ ಆ ಕೊರಡು ದೇಹಕ್ಕೆ?
ಇರುವಾಗಲೇ ಆ ದೇಹ, ಮನಸ್ಸನ್ನು ತೃಪ್ತಿಪಡಿಸಿದ್ದರೆ, ನೆಮ್ಮದಿಯಿಂದ ಬಾಳಿಸಿದ್ದರೆ ಒಂದಿಷ್ಟು ಸುಖವನ್ನಾದರೂ ಪಡುತ್ತಿತ್ತೇನೋ ಆ ಜೀವ.
ನಮ್ಮ ಮನಸ್ಸಾಕ್ಷಿಗಾದರೂ ಅಂಜಿ ನಡೆಯಬೇಡವೇ?
ಯಾವ ಅಂಜಿಕ, ಆಳುಕೂ ಇಲ್ಲದೆ, ಮಾಲಿನಿ ಆಂಟಿ ಅದು ಹೇಗೆ ಬೀಗುತ್ತಿದ್ದರು?
ನೇರವಾಗಿಯೇ ಹೇಳಿಕೊಂಡಿದ್ದರು.
ಸದ್ಯ, ಇಷ್ಟು ಬೇಗ ಬಿಡುಗಡೆ ಸಿಕ್ತು ನನಗೆ.
ನನಗಂತೂ ತೊಳೆದು, ಬಳಿದು ಸಾಕಾಗಿ ಹೋಗಿತ್ತಪ್ಪ ನಾನಂತೂ ನನ್ನ ಮಕ್ಕಳಿಗೆ ಹೀಗೆಲ್ಲ ತೊಂದ್ರೆನೇ ಕೊಡೋದಿಲ್ಲ.
ಅವರು ಹೇಳೋಕೆ ಮುಂಚೆನೇ ನಾನೇ ತಿಳ್ಕೊಂಡು ವೃದ್ದಾಶ್ರಮ ಸೇರಿಬಿಡುತ್ತೇನೆ" ಎನ್ನುವಾಗ, "ಯಾವ ನೈತಿಕ ಹಕ್ಕಿದೆ ಎಂದು ಮಕ್ಕಳನ್ನು ಸಾಕಿ ಎಂದು ಕೇಳುತ್ತೀರಾ?
"ಮಾಡಿದ್ದುಣೋ ಮಹಾರಾಯ" ಎಂಬಂತೆ, ನೀವು ಮಾಡಿದ್ದು ನೀವೇ ಅನುಭವಿಸಬೇಕು ತಾನೇ?
ದೋಸೆ ಮಗುಚಿ ಹಾಕಿದಂತೆ ಇವತ್ತು ನಿಮ್ಮ ಕಾಲ, ಆಮೇಲೆ ನಮ್ಮ ಕಾಲ" ಎಂದು ಮಾಲಿನಿ ಆಂಟಿಗೆ ಹೇಳಿ ಆಕೆಯ ಮುಖ ಅವಮಾನದಿಂದ ಕಪ್ಪಿಡುವಂತೆ ಮಾಡಿ, ಅಮ್ಮನಿಂದ ಬೈಸಿಕೊಂಡದ್ದು ನೆನಪಾಗಿ, ನಾನು ಹೇಳಿದ್ದು ಸರಿಯಾಗಿತ್ತು.
ಅಂಥ ಕಠಿಣ ಹೃದಯಿಗಳಿಗೆ ಮಾತಿನ ಪೆಟ್ಟು ಹಾಕಲೇಬೇಕು ಎನ್ನಿಸಿದ್ದಂತೂ ಸತ್ಯವಾಗಿತ್ತು.
ಮೌನವಾಗಿಯೇ ಅಂದೆಲ್ಲ ಕಳೆದುಬಿಟ್ಟಳು.
ಯಾರೊಂದಿಗೂ ಮಾತನಾಡಲು ಮನಸ್ಸಿಲ್ಲ.
ಮಿಂಚುವನ್ನು ಆಡಿಸಲು ಸಹ ಮನಸ್ಸು ಬರುತ್ತಿಲ್ಲ.
ಅದು ಆಸೆಯಿಂದ ಹತ್ತಿರಬಂದರೆ ಯಾಂತ್ರಿಕವಾಗಿ ಎತ್ತಿಕೊಂಡಿದ್ದಾಳೆ ಅಷ್ಟೇ.
ಅವಳ ಮೌನ ಸಹಿಸದ ಮಿಂಚು ಅತ್ತು, ಹಠ ಮಾಡಿದಾಗ ರುಕ್ಕುವಿಗೆ ಒಪ್ಪಿಸಿ, ದೂರ ಕರೆದುಕೊಂಡು ಹೋಗು ಎಂದುಬಿಟ್ಟಳು.
ದೂರದಿಂದಲೇ ರಿತುವನ್ನು ಗಮನಿಸುತ್ತಿದ್ದ ಸೂರಜ್ ರಿತುವಿನ ಹತ್ತಿರ ಬರುತ್ತ, "ಏನು ರಿತು, ತುಂಬಾ ಯೋಚ್ನೆ ಮಾಡ್ತಾ ಇರೋ ಹಾಗಿದೆ" ಕೇಳಿದ.
"ಹು, ನಿನ್ನೆ ತಾನೆ ನನ್ನ ಹತ್ರ ಅಷ್ಟು ಚೆನ್ನಾಗಿ ಶಾರದಮ್ಮ ಮಾತಾಡಿದ್ರು.
ನಿನ್ನೆ ಅವರ ಮಗಳು ಸತ್ತ ದಿನ ಅಂತೆ.
ತುಂಬಾ ಅಪ್‌ಸೆಟ್ ಆಗಿದ್ದರು.
ನಿನ್ನೆ ಇಡೀ ದಿನ ಅಳ್ತಾ ಇದ್ದರು.
ಸಾವೇಕೆ ನನ್ನ ಹತ್ರ ಬರ್ತಾ ಇಲ್ಲ ಅಂತ ಗೋಳಾಡಿದ್ರು.
ನಾನೇ ಬಯ್ದು ಬುದ್ದಿ ಹೇಳಿದ್ದೆ.
ಸಾವು ತಾನಾಗಿಯೇ ಬರಬೇಕೇ ವಿನಾ ನಾವಾಗಿಯೇ ತಂದುಕೊಳ್ಳಬಾರದು ಅಂತ ಹೇಳಿದ್ದೆ.
ನಿನ್ನ ತಾನೇ ಸಾವಿನ ಮಾತಾಡಿದ ಶಾರದಮ್ಮ ಇವತ್ತು ಇಲ್ಲ ಅಂದ್ರೆ ಶಾಕ್ ಆಗ್ತಾ ಇದೆ.
ನಂಬೋಕೆ ಸಾಧ್ಯವಾಗ್ತಾ ಇಲ್ಲ.
ನಮ್ಮಮ್ಮನ ಫ್ರೆಂಡ್ ಅತ್ತೆ ಒಬ್ರು ಹೀಗೆ ಸಾವನ್ನ ಬಯಸಿ ತಂದುಕೊಂಡು, ಅದರ ಬಗ್ಗೆನೇ ಯೋಚನೆ ಮಾಡ್ತಾ ಇದ್ದೆ.
ಈ ಬದುಕು ಅದೆಷ್ಟು ವಿಚಿತ್ರ ಅಲ್ವಾ ಸರ್?
ನಿನ್ನೆ ಇದ್ದವರು ಇವತ್ತಿಲ್ಲ, ಇವತ್ತಿದ್ದವರು ನಾಳೆ ಇಲ್ಲ.
ಈಗಷ್ಟೇ ನಾವು ಅನ್ನೋ ಸತ್ಯ ತಿಳಿಯದೆ ಬದುಕಲು ಹೋರಾಡುತ್ತೇವೆ" ಗಂಭೀರವಾಗಿ ನುಡಿದಳು.
"ಸಾವನ್ನ ಹತ್ತಿರದಿಂದ ನೋಡಿದ್ರಲ್ಲ ಅದಕ್ಕೆ ವೇದಾಂತಿ ಆಗ್ತಾ ಇದ್ದೀರಿ.
ಕಾಲ ಎಲ್ಲವನ್ನೂ ಮರೆಸುತ್ತೆ.
ಮರೆವು ಇಲ್ಲದೆ ಹೋಗಿದ್ರೆ ಮನುಷ್ಯ ಬದುಕೋಕೆ ಸಾಧ್ಯ ಆಗ್ತಾ ಇರಲಿಲ್ಲ.
ಜೀವನದ ಚಿತ್ರ ಮುಂದೆ ಮುಂದೆ ಹೋದ ಹಾಗೆ ಸಾವಿಗೆ ಹತ್ತಿರವಾಗ್ತಾ ಹೋಗ್ತಿವಿ.
ಈ ಸತ್ಯ ಸೃಷ್ಟಿ ನಿಯಮ.
ಈ ನಿಯಮ ಮೀರಿ ಯಾರಿಂದಲೂ ಬದುಕಲು ಸಾಧ್ಯವಿಲ್ಲ.
ಸಾವು ಕಟ್ಟಿಟ್ಟ ಬುತ್ತಿ.
ಹಾಗಂತ ಯಾವತ್ತೋ ಸಾಯ್ತಿವಿ ಅಂತ ಇಂದೇ ಚಿಂತೆ ಮಾಡ್ತಾ ಕುಳಿತರೆ ಬದುಕು ಸಾಗುವುದಾದರೂ ಹೇಗೆ ಹೇಳಿ?
ಎಲ್ಲಾ ನೈಸರ್ಗಿಕ ಕ್ರಿಯೆಗಳಂತೆ ಸಾವು ಕೂಡ ಒಂದು ಕ್ರಿಯೆ.
ಅದನ್ನು ಸ್ವಾಭಾವಿಕವಾಗಿ ಸ್ವಾಗತಿಸಬೇಕು.
ಅದಕ್ಕೆ ಅಷ್ಟೊಂದು ಪ್ರಾಮುಖ್ಯತೆ ಕೊಡಬಾರದು.
ನಿಲ್ದಾಣಗಳು ಬಂದಾಗ ನಾವು ಇಳಿಯಲೇಬೇಕು ತಾನೇ?
ನಾವು ಇಳಿದೆವು ಅಂತ ರೈಲು ಮುಂದೆ ಹೋಗೋದನ್ನು ನಿಲ್ಲಿಸುತ್ತಾ?
ಇವತ್ತು ಶಾರದಮ್ಮನ ನಿಲ್ದಾಣ ಬಂತು, ಇಳಿದು ಹೋದ್ರು.
ಮುಂದೆ ನಮ್ಮದು ಒಂದು ದಿನ ಬರುತ್ತೆ.
ಏಳಿ, ನೀವು ಹೀಗೆ ಮಂಕಾಗಿ ಕುಳಿತುಕೊಳ್ಳಬಾರದು.
ಎಲ್ಲರಿಗೂ ಧೈರ್ಯ ತುಂಬುವ ನೀವೇ ಹೀಗೆ ಕೂತ್ಕೊಂಡು ಬಿಟ್ರೆ ಹೇಗೆ?
ಏಳಿ, ಸ್ವಲ್ಪ ಆಡಿಟ್ ನೋಡೋಣ" ಎಂದು ಬಲವಂತವಾಗಿ ಏಳಿಸಿದ.
ಕೆಲಸದ ಕಡೆ ಗಮನ ಹರಿಸಿದರೆ ರಿತುವಿನ ಮನಸ್ಸು ತಿಳಿಯಾಗಬಹುದೆಂದು ಭಾವಿಸಿ ಆಫೀಸಿಗೆ ಕರೆದೊಯ್ದ.
ಆ ಕೆಲಸದಲ್ಲಿ ಮುಳುಗಿ ಹೋದ ರಿತು ಶಾರದಮ್ಮನ ಸಾವನ್ನು ಪಕ್ಕಕ್ಕೆ ಸರಿಸಿಬಿಟ್ಟಿದ್ದಳು.
ಆಶ್ರಮದ ಕೆಲಸಗಳ ಮಧ್ಯೆ, ಮಿಂಚುವಿನ ಒಡನಾಟದಲ್ಲಿ ಹೆಚ್ಚು-ಕಡಿಮೆ ಜಸ್ವಂತ್ ಮರೆತೇಹೋಗಿದ್ದ.
ಮೊದಮೊದಲು ಆಗೊಮ್ಮೆ ಈಗೊಮ್ಮೆ ನೆನಪಾಗಿ ಮನಸ್ಸು ಕದಡುತ್ತಿದ್ದರೂ ಇತ್ತೀಚೆಗೆ ನೆನಪೇ ಆಗುತ್ತಿರಲಿಲ್ಲ.
ಅಂದಿನ ತಿಂಗಳ ಲೆಕ್ಕಾಚಾರದಲ್ಲಿ ಮುಳುಗಿಹೋಗಿದ್ದ ರಿತುವಿನ ಜಸ್ವಂತ್ ಧುತ್ತೆಂದು ಕಣ್ಮುಂದೆ ನಿಂತಾಗ ಕನಸೋ-ನನಸೋ ತಿಳಿಯದೇ ತಬ್ಬಿಬ್ಬಾಗಿದ್ದಳು.
ಆ ಕ್ಷಣ ಅವನನ್ನು ಕಂಡಾಗ ಹೃದಯ ಬಿರಿದದ್ದಂತೂ ನಿಜವಾಗಿತ್ತು.
ಹರ್ಷ ತಾಳಲಾರದೆ,"ಜಸ್ಸು, ಏನೋ ಇದು?ನೀನಿಲ್ಲಿ?
ನಂಗೆ ನಂಬೋಕೇ ಆಗ್ತಾ ಇಲ್ಲ.
ಯಾವಾಗ ಬಂದೆ?ಹೇಗಿದ್ದೀಯಾ?" ಜೋರಾಗಿಯೇ ಕೇಳಿದಳು.
ಅವಳ ಎದೆಬಡಿತ ಅವಳಿಗೇ ಕೇಳುವಂತಿತ್ತು.
ಸೂರಜ್ ಕೂಡ ಆವಾಕ್ಕಾಗಿ ಕತ್ತೆತ್ತಿ ನೋಡಿದ್ದ.
ಸಡಗರದಿಂದ ಮೇಲೆದ್ದ ರಿತು,"ಸರ್, ಇವನು ನನ್ನ ಫ್ರೆಂಡ್ ಜಸ್ವಂತ್‌, ಅಮೆರಿಕಾದಲ್ಲಿದ್ದಾನೆ.
ಜಸ್ಸು, ಇವರು ನಮ್ ಬಾಸ್ ಸೂರಜ್ ಅಂತ"ಪರಿಚಯಿಸಿದಳು.
ಸೂರಜ್ ಎದ್ದು ಬಂದು ಕೈಕುಲುಕಿ, "ನಿಮ್ಮಭೇಟಿ ಮಾಡಿದ್ದು ತುಂಬಾ ಸಂತೋಷ ಆಯ್ತು" ಎಂದ.
ಜಸ್ಸು ಸುಮ್ಮನೆ ನಕ್ಕನು.
"ರಿತು, ಸ್ವಲ್ಪ ಫ್ರೀ ಮಾಡಿಕೊಂಡು ಹೊರಗಡೆ ಬರ್ತಿಯಾ?
ಸರ್, ಸ್ವಲ್ಪ ರಿತುನಾ ಕಳುಹಿಸಿಕೊಡ್ತೀರಾ?" ಕೇಳಿದ ಸೂರಜ್ ಕಡೆ ತಿರುಗಿ.
"ಖಂಡಿತ, ಹೋಗಿ ಬನ್ನಿ ರಿತು, ಆಮೇಲೆ ಈ ಕೆಲಸ ಮಾಡಿದರಾಯಿತು" ಎಂದ.
ರಿತು ಜಸ್ವಂತ್‌ನೊಂದಿಗೆ ಹೊರಗೆ ಹೆಜ್ಜೆ ಹಾಕಿದಳು.
"ಇಲ್ಲೇ ತೋಟದಲ್ಲಿ ಕೂತ್ಕಳ್ಳೋಣ ಬಾ ಜಸ್ಸು ತಣ್ಣಗೆ ಗಾಳಿ ಬೀಸ್ತಾ ಇದೆ" ಎನ್ನುತ್ತ ಮರದ ಕೆಳಗೆ ಹಾಸಿದ್ದ ಕಲ್ಲುಬೆಂಚಿನ ಮೇಲೆ ಕುಳಿತುಕೊಂಡಳು.
"ಈಗ ಹೇಳು ಜಸ್ಸು, ಅಮೆರಿಕಾದಿಂದ ಯಾವಾಗ ಇಳಿದೆ?
ಒಂದು ಪತ್ರ ಕೂಡ ಬರೀಲಿಲ್ಲ.
ಹೋಗಲಿ, ಒಂದು ಫೋನ್ ಆದ್ರೂ ಮಾಡಬಾರದಿತ್ತೇ?
ಮತ್ತೆ ನೋಡ್ತೀನಿ ಅಂತಾನೇ ಅಂದುಕೊಂಡಿರಲಿಲ್ಲ.
ನಂಗಂತೂ ನಿನ್ನ ನೋಡ್ತೀನಿ ಅಂತಾನೆ ಅಂದುಕೊಂಡಿರಲಿಲ್ಲ." 
"ನಾನು ಬಂದು ಒಂದು ವಾರ ಆಯ್ತು ರಿತು.
ಅರ್ಜೆಂಟಾಗಿ ಬರಬೇಕಿತ್ತು" ಗಂಭೀರವಾಗಿತ್ತು ಸ್ವರ.
"ಓಹೋ!ಮದುಮಗ ಆಗ್ತಾ ಇದ್ದೀಯಾ, ಅಥವಾ ಆಗೇಬಿಟ್ಟಿದ್ಯಾ?
ಮದ್ವೆ ಮಾಡ್ಕೊಂಡು ಹೋಗು ಅಂತ ಬಲವಂತ ಮಾಡಿದ್ರಾ?" ಲಘುವಾಗಿ ಕೇಳಿದಳು.
"ರಿತು, ಕೀಪ್ ಕ್ವಾಯ್ಟ್, ಯಾವಾಗ, ಏನು ಮಾತಾಡಬೇಕು ಅಂತ ಗೊತ್ತಾಗಲ್ವ ನಿಂಗೆ" ರೇಗಿದ.
"ನಾನು ಯಾಕೆ ಇಲ್ಲಿಗೆ ಬಂದಿದ್ದೇನೆ ಗೊತ್ತಾ?"
"ಸ್ಸಾರಿ ಕಣೋ, ನೀನು ಹೇಳದೆ ನಂಗೆ ಹ್ಯಾಗೆ ಗೊತ್ತಾಗಬೇಕು ಹೇಳು."
"ನಮ್ಮ ಅಪ್ಪ ಹೋಗಿಬಿಟ್ಟರು ರಿತು.
ಅದಕ್ಕೆ ನಾನು ಬಂದಿರೋದು."
"ಏನು, ಅಂಕಲ್ ಹೋಗಿಬಿಟ್ಟರಾ?
ಏನಾಗಿತ್ತು?" ಮತ್ತೊಂದು ಶಾಕ್ ನ್ಯೂಸ್ ಅವಳಿಗೆ.
ಜಸ್ಸುನ್ನ ನೋಡಿದ್ದೇ ಒಂದು ಶಾಕ್ ಆದರೆ, ಅವರಪ್ಪ ತೀರಿಕೊಂಡಿರುವುದು ಮತ್ತೊಂದು ಶಾಕ್.
ದೇವರೇ, ಇದೇನಿದು ಸಾವಿನ ಸುದ್ದಿಗಳು, ಶಾರದಮ್ಮನ ಸಾವಿನ ಸುದ್ದಿಯಿಂದಲೇ ನಾನಿನ್ನೂ ಚೇತರಿಸಿಕೊಂಡಿಲ್ಲ.
ಈಗ ಜಸ್ಸುವಿನ ಅಪ್ಪನ ಸಾವು, ನಂಬೋಕೆ ಆಗ್ತಾ ಇಲ್ಲ.
ಅಷ್ಟು ಚೆನ್ನಾಗಿದ್ದರಲ್ಲ ನಂಬಲೇ ಅಸಾಧ್ಯ.
ವೇದನೆಯಿಂದ ಮುಖ ಕಿವುಚಿಕೊಂಡದ್ದವನ ಕಣ್ಣಲ್ಲಿ ನೀರು ಅಪ್ರಯತ್ನವಾಗಿ ಇಳಿಯಿತು.
ಅವನ ಎರಡೂ ಕೈಗಳನ್ನು ತನ್ನ ಹಸ್ತದಲ್ಲಿರಿಸಿಕೊಂಡು ಅದುಮಿದಳು.
ಬಾಯಲ್ಲಿ ಹೇಳಲಾರದ ಸಾವಿರ ಮಾತುಗಳು, ಸಾವಿರ ಸಾಂತ್ವನಗಳು ಆ ಸ್ಪರ್ಶದಲ್ಲಿತ್ತು.
ಅವಳಿಗೂ ಅಳು ಉಕ್ಕಿಬಂದಿತು.
ಅವನ ಭುಜಕ್ಕೊರಗಿ ಬಿಕ್ಕಳಿಸಿದಳು.
"ರಿತು, ಏನಿದು?
ನನ್ನನ್ನ ಸಮಾಧಾನ ಮಾಡಬೇಕಾದವಳು ನೀನೇ ಅಳ್ತಾ ಇದ್ದೀಯಾ?"
"ಜಸ್ಸು, ಅಂಕಲ್ ನಂಗೇನೂ ಅಲ್ವಾ?
ನಾವಿಬ್ರೂ ಮದ್ವೆ ಆಗಿದ್ದಿದ್ರೆ ಅವರು ನನಗೂ ಹತ್ತಿರದವರಾಗಿರುತ್ತಿದ್ದರು ಅಲ್ವಾ ಜಸ್ಸು?
ಈ ನೋವನ್ನ ಹೇಗೆ ತಡೆದುಕೊಂಡೆ?
ಅಂಕಲ್ ಅಂದ್ರೆ ನಿಂಗೆಷ್ಟು ಪ್ರಾಣ ಅಂತ ನಂಗೊತ್ತು.
ಹೇಗೆ ಇದ್ದಿಯೋ ಜಸ್ಸು?" ಅಳುತ್ತಲೇ ಕೇಳಿದಳು.
ಕಣ್ಣೀರು ಒರೆಸಿಕೊಂಡು ನಗುವ ಯತ್ನ ಮಾಡುತ್ತ, "ನೋಡು, ಹೇಗಿದ್ದೇನೆ?
ಅಪ್ಪನ ಕೊನೆಗಳಿಗೇಲಿ ಹತ್ತಿರದಲ್ಲಿಲ್ಲದ ಪಾಪಿ ಮಗ ನಾನು.
ನಾನು ಬರೋವರೆಗೆ ಬಾಡಿ ಇಟ್ಕೊಂಡಿದ್ದರು.
ಆಮ್ಮನ್ನಂತೂ ನೋಡೋಕೆ ಸಾಧ್ಯ ಇಲ್ಲ ಕಣೆ ರಿತು.
ಏನೇನೋ ಹೋಯಿತಲ್ಲೇ ಆಗಿ ಹೋಯಿತಲ್ಲೇ ನನ್ನ ಬಾಳಿನಲ್ಲಿ, ನಾನು ಅಂದುಕೊಂಡಿದ್ದೇನು ?
ಈಗ ಆಗ್ತಾ ಇರೋದು ಏನು?
ನನಗೆ ಯಾಕೆ ಹೀಗಾಗ್ತಾ ಇದೆ ರಿತು?" ವಿಷಾದಭರಿತವಾಗಿ ಹೇಳುತ್ತಿದ್ದರೆ ರಿತು ಹನಿಗಣ್ಣಾಗಿ ಅವನನ್ನು ನೋಡುತ್ತಿದ್ದಾಳೆ.
ಯಾವ ರೀತೀಲಿ ಸಮಾಧಾನ ಮಾಡಬೇಕು ಅನ್ನೋದನ್ನ ತಿಳಿಯದೆ ಮಂಕಾಗಿದ್ದಾಳೆ.
ಸತ್ತಿರುವವರು ಬೇರೆ ಯಾರೋ ಅಲ್ಲ, ತನ್ನ ಜಸ್ಸುವಿನ ತಂದೆ.
ನನಗೂ ಅದೆಷ್ಟು ಹತ್ತಿರವಾಗಿದ್ದರು.
ಈಗ ಇಲ್ಲ ಎಂದರೆ ನಂಬುವುದಾದರೂ ಹೇಗೆ?
"ರಿತು, ಯಾಕೆ ಹಾಗೆ ಕುಳಿತುಬಿಟ್ಟೆ?
ನಾವು ಈಗ ಎಷ್ಟು ಅತ್ತರೂ ಅವರೇನು ವಾಪಸ್ಸು ಬರುವುದಿಲ್ಲ.
ನಿನಗೂ ವಿಷಯ ತಿಳಿಸೋಕೆ ಆಗಲಿಲ್ಲ.
ಪಾಪ, ಅಮ್ಮ ಒಬ್ಬರೇ ಅದು ಹೇಗೆ ಮ್ಯಾನೇಜ್ ಮಾಡಿದ್ರೂ?
ಆ ದೇವರೇ ನಿಂತು ಎಲ್ಲಾ ನಡೆಸಿಕೊಟ್ಟಿದ್ದಾನೆ.
ಮುಂದಿನ ವಾರವೇ ನಾನು ಹೋಗ್ತಾ ಇದ್ದೀನಿ.
ಮತ್ತೆ ಇಲ್ಲಿಗೆ ಬರ್ತಿನೋ ಇಲ್ಲವೋ?" ರಿತುವನ್ನೇ ದಿಟ್ಟಿಸಿದ.
"ಆಂಟಿ?" ಕೇಳಿದಳು.
"ಅಮ್ಮನ್ನೂ ಕರ್ಕೊಂಡು ಹೋಗ್ತಾ ಇದ್ದೀನಿ" ಮತ್ತೆ ಮೌನಕ್ಕೆ ಶರಣಾದ.
"ರಿತು, ನಾನು ಯಾಕೆ ಇಲ್ಲಿಗೆ ಬಂದಿದ್ದೀನಿ ಅಂತ ಗುತ್ತಾ ರಿತು?
ನಿನ್ನ ಮರೆಯೋಕೆ ನನ್ನಿಂದ ಸಾಧ್ಯವಾಗ್ತಾ ಇಲ್ಲ ರಿತು.
ನಾನು ಕಂಡಿದ್ದ ಕನಸುಗಳು ನನ್ನಿಂದ ಮರೆಯಾಗ್ತಾ ಇಲ್ಲ ರಿತು.
ನಾನೊಂದು ಭರವಸೆ ಕಿರಣ ಹಿಡಿದು ಇಲ್ಲಿವರೆಗೂ ಓಡಿ ಬಂದಿದ್ದೀನಿ.
ಆ ಕಿರಣ ಆರದಂತೆ ನನ್ನ ಹೃದಯದ ಪ್ರೇಮವನ್ನೆಲ್ಲ ಒತ್ತೆ ಇಟ್ಟಿದ್ದೇನೆ.
ಹೇಳು ರಿತು, ಆ ಜ್ಯೋತಿಗೆ ತೈಲ ಎರೆಯುತ್ತೀಯಾ?" ಅವಳ ಭುಜಗಳನ್ನು ಹಿಡಿದು, ಕಣ್ಣಲ್ಲಿ ಕಣ್ಣಿಟ್ಟು ಭಾವೋದ್ವೇಗದಿಂದ ನುಡಿದ.
ಮೆಲ್ಲನೆ ಅವನ ಕೈಗಳನ್ನು ತನ್ನ ಭುಜಗಳಿಂದ ಸರಿಸಿದ ರಿತು, "ಜಸ್ಸು, ನೀನೀಗ ತುಂಬಾ ಉದ್ವೇಗದಲ್ಲಿದ್ದೀಯಾ, ಅಂಕಲ್ ಸತ್ತ ನೋವು ಇನ್ನೂ ನಿನ್ನಿಂದ ಮರೆಯಾಗಿಲ್ಲ.
ಈಗ ಆ ವಿಷಯಗಳಿಗೆಲ್ಲ ಕಾಲ ಸೂಕ್ತ ಅಲ್ಲ ಜಸ್ಸು" ಮೆಲ್ಲನೆ ಹೇಳಿದಳು.
"ರಿತ್ತು, ಮಾತಿನ ಹಾದಿ ಬದಲಿಸಬೇಡ.
ನನಗೆ ಅನ್ನಿಸಿದ ಭಾವನೆಗಳಾವುವೂ ನಿನ್ನ ಕಾಡುತ್ತಿಲ್ಲವೇ?
ನಾವಿಷ್ಟು ವರ್ಷ ಒಬ್ಬರನ್ನೊಬ್ಬರು ಪ್ರೀತಿಸಿದ್ದೇ ಸುಳ್ಳೆ?
ನನ್ನ ಪ್ರೇಮ ಪವಿತ್ರವಾಗಿರಲಿಲ್ಲವೇ?"
"ಜಸ್ಸು, ಜಸ್ಸು, ಏನಾಗಿದೆ ನಿಂಗೆ?
ಯಾಕೆ ಹೀಗೆ ಎಕ್ಸೈಟ್ ಆಗ್ತೀಯಾ?
ಈಗ್ಯಾಕೆ ಹಳೆಯ ವಿಷಯಗಳೆಲ್ಲ?"
ನಿಜವಾಗಿಯೂ ರಿತು‌ಏಗೆ ಅವೆಲ್ಲ ಬೇಕಾಗಿರಲಿಲ್ಲ.
ಯಾವುದನ್ನು ಮರೆತು ನೆಮ್ಮದಿಯಾಗಿ ತನ್ನ ಗುರಿ ಸಾಧಿಸಲು ಹೆಜ್ಜೆ ಇಡುತ್ತಿದ್ದಳೋ ಆ ನೆನಪುಗಳು ಮತ್ತೆ ಅವಳಿಗೆ ಬೇಡವಾಗಿದ್ದವು.
ಯಾವುದು ಮುಗಿದುಹೋದ ಅಧ್ಯಾಯ ಅಂದುಕೊಂಡಿದ್ದಳೋ ಆ ಪುಟಗಳನ್ನು ಮತ್ತೆ ತೆರೆಯುವುದೇ ಬೇಕಿರಲಿಲ್ಲ.
ಆದರೆ ಅದನ್ನು ನೇರವಾಗಿ ಹೇಳಲಾರದೆ ತತ್ತರಿಸುತ್ತಿದ್ದಾಳೆ.
ಅದು ಈ ಸಮಯದಲ್ಲಿ ಹೆತ್ತ ತಂದೆಯನ್ನು ಕಳೆದುಕೊಂಡು ಕತ್ತಲಲ್ಲಿ ಕಂಗೆಟ್ಟಿರುವ, ಮಗುವಿನ ಮನಸ್ಸು ಹೊಂದಿರುವ ಜಸ್ಸುವಿಗೆ ಈಗ ಹೇಗೆ ಹೇಳಬೇಕೆಂದು ತಿಳಿಯದೆ ಸಂಕಷ್ಟಕ್ಕೊಳಗಾಗಿದ್ದಾಳೆ.
ಯಾಕೆ ಈ ಅಗ್ನಿಪರೀಕ್ಷೆ?
"ಜಸ್ಸು, ನಂಗೆ ಸ್ವಲ್ಪ ಸಮಯ ಕೊಡು.
ನಿನ್ನ ಪ್ರಶ್ನೆಗಳಿಗೆಲ್ಲ ಉತ್ತರ ಕೊಡುತ್ತೇನೆ.
ನಿನ್ನ ಮನಸ್ಥಿತಿ ಈಗ ಸರಿ ಇಲ್ಲ.
ಮೊದಲು ಆಂಟಿ ಕಡೆ ಗಮನ ಕೊಡು.
ಅಷ್ಟು ವರ್ಷಗಳ ಸಹಚರ್ಯದ ಸಂಗಾತಿಯನ್ನು ಕಳೆದುಕೊಂಡು ಕಂಗಾಲಾಗಿರುವ ನಿನ್ನಮ್ಮನನ್ನು ಸಮಾಧಾನಿಸು.
ಅಪ್ಪ ಸತ್ತರೇನು, ನಾನಿದ್ದೇನೆ ಎಂಬ ಭರವಸೆ ಕೊಡು.
ಕಣ್ಣಿಗೆ ಬಟ್ಟೆ ಕಟ್ಟಿ ಕಾಡಿಗೆ ಬಿಟ್ಟ ಹಾಗೆ ಇದೆ ಅವರ ಸ್ಥಿತಿ.
ಈ ವಯಸ್ಸಿನಲ್ಲಿ ಅವರಿಗೆ, ಈ ಪರಿಸ್ಥಿತಿಯಲ್ಲಿ ಸದಾ ನೀನಿರಬೇಕು ಅವರ ಜತೆ, ಮೊದಲು ಅತ್ತ ನಿನ್ನ ಗಮನ ಕೇಂದ್ರೀಕರಿಸು, ಈಗ ಮನೆಗೆ ಹೋಗೋಣ ನಡೆ" ಅವನ ಮನಸ್ಸನ್ನು ತಿರುಗಿಸುವಲ್ಲಿ ಯಶಸ್ವಿಯಾಗಿ ಜಸ್ಸುವನ್ನು ಹೊರಡಿಸಿದಳು.
"ಮನೆಗೆ ಬೇಡ ರಿತು, ಈ ಸ್ಥಿತಿಯಲ್ಲಿ ನಿಮ್ಮ ಮನೆಗೆ ಬರಲಾರೆ.
ನಾನು ಸೀದಾ ಊರಿಗೆ ಹೋಗುತ್ತೇನೆ.
ಮತ್ತೆ ಯಾವಾಗ ಬರಲಿ ಹೇಳು" ನಿರೀಕ್ಷೆ ತುಂಬಿದ ದನಿಯಲ್ಲಿ ಕೇಳಿದ.
"ನಾನೇ ಬರ್ತಿನಿ ಜಸ್ಸು, ಆಂಟಿನಾ ಮಾತನಾಡಿಸಬೇಕು.
ನಾಡಿದ್ದು ಭಾನುವಾರ ಅಲ್ಲವೇ, ರಜಾ ಇರುತ್ತೆ, ನಿಮ್ಮೂರಿಗೆ ಬರ್ತಿನಿ."
"ಸರಿ ಹಾಗಾದ್ರೆ, ನಾನು ಹೊರಡುತ್ತೇನೆ, ನಾನು ಬರಲಾ?" ಹೊರಡಲಾರದ ಮನಸ್ಸಿನಿಂದ ಹೊರಟು ನಿಂತ, ಅವನು ಹೋಗುವುದನ್ನೇ ನೋಡುತ್ತ ನಿಂತಳು ರಿತು.
ಮನಸ್ಸಿಗೇನೋ ಶೂನ್ಯ ಆವರಿಸಿತು ಆ ಗಳಿಗೆಯಲ್ಲಿ.
ಈ ಮನಸ್ಥಿತಿಯಲ್ಲಿ ಒಳಹೋಗಿ, ಕೆಲಸ ಮಾಡಲಾರೆ ಎನಿಸಿ ಅಲ್ಲಿಯೇ ಕುಸಿದು ಕುಳಿತಳು.
ಜಸ್ಸು ಇಡೀ ಮನಸ್ಸಿನ ತುಂಬಾ ತುಂಬಿಕೊಂಡಿದ್ದ.
ಅಂದೆಲ್ಲ ಮನಸ್ಸು ಅಸ್ತವ್ಯಸ್ತ.
ಯಾವುದರ ಮೇಲೆಯೂ ಆಸಕ್ತಿ ಉಳಿದಿರಲಿಲ್ಲ.
ಆಶ್ರಮದ ಯಾರೊಂದಿಗೂ ಸಹಜವಾಗಿ ಮಾತನಾಡಲಾರದಾದಳು.
ಮಿಂಚು ಕೂಡ ಅವಳನ್ನು ಹಿಡಿದಿಡಲಾಗಲಿಲ್ಲ.
ಮಿಂಚುವನ್ನು ಕಂಡದ್ದೇ ಅವಳ ಯೋಚನೆಗಳು ಮತ್ತೂ ಬಲವಾದವು.
ಇನ್ನು ಕೆಲಸ ಮಾಡಲೇ ಅಸಾಧ್ಯವೆನಿಸಿ ತಲೆ ಸಿಡಿಯತೊಡಗಿತು.
"ರಿತು, ಯಾಕೆ ಡಲ್ಲಾಗಿದ್ದೀರಾ?
ಹುಷಾರಿಲ್ವಾ?" ಕಳಕಳಿಯಿಂದ ಸೂರಜ್ ಪ್ರಶ್ನಿಸಿದ.
"ಮನಸ್ಸಿಗೆ ಹುಷಾರಿಲ್ಲ ಸಾರ್‌, ಜಸ್ಸು ತಂದೆ ಹೋಗಿಬಿಟ್ಟರಂತೆ.
ಆ ವಿಷಯ ಕೇಳಿದಾಗಿನಿಂದ ಮನಸ್ಸೇ ಸರಿ ಇಲ್ಲ.
ಜಸ್ಸು ತುಂಬಾ ಅಪ್‌ಸೆಟ್ ಆಗಿಬಿಟ್ಟಿದ್ದಾನೆ.
ಅವನನ್ನು ಸಮಾಧಾನಿಸುವಲ್ಲಿ ನಂಗೆ ಸಾಕುಸಾಕಾಯಿತು.
ಅವನನ್ನು ಸಮಾಧಾನಿಸುವುದಿರಲಿ, ನನ್ನನ್ನೇ ಅವನು ಸಮಾಧಾನಿಸಬೇಕಾಯಿತು.
ಯಾಕೆ ಈ ಸಾವು ಹೀಗೆ ಕಾಡುತ್ತೋ?" ಭಾರವಾದ ಮನಸ್ಸಿನಿಂದ ನುಡಿದಳು.
"ಓಹ್!ಸ್ವಾರಿ ರಿತು.
ನೀವಿನ್ನೂ ಶಾರದಮ್ಮಸತ್ತ ಸುದ್ದಿನೇ ಅರಗಿಸಿಕೊಂಡಿರಲಿಲ್ಲ.
ಮತ್ತೆ ಮತ್ತೊಂದು ಸಾವಿನ ಸುದ್ದಿ.
ವೆರಿ ಬ್ಯಾಡ್" ಸಂತಾಪದಿಂದ ಹೇಳಿದ.
"ನಿಮ್ಮ ಫ್ರೆಂಡ್‌ನ ತುಂಬಾ ನಿರಾಶೆಗೊಳಿಸಿ ಕಳುಹಿಸಿದಿರಾ?" ನೇರವಾಗಿ ಬಂದ ಪ್ರಶ್ನೆಗೆ ತಬ್ಬಿಬ್ಬಾಗಿ,"ಏನ್ ಸರ್, ನೀವು ಹೇಳ್ತಾ ಇರೋದು?" ಅರ್ಥವಾಗದೆ ಪ್ರಶ್ನಿಸಿದಳು.
"ಜಸ್ಸು ಹೋಗುವಾಗ ನಂಗೆ ಸಿಕ್ಕಿದ್ದರು.
ಬರುವಾಗ ಇದ್ದ ಸಂತೋಷ, ಖುಷಿ ಹೋಗುವಾಗ ಕಾಣಲಿಲ್ಲ.
ಕಾಲೆಳೆದುಕೊಂಡು ಹೋಗುತ್ತಾ ಇದ್ದ ಅವರನ್ನು ನೋಡಿ ಪಾಪ ಅಂತ ಅನ್ನಿಸ್ತು.
ನನ್ನ ಊಹೆ ಸರಿಯಾಗಿದೆ ತಾನೇ?
ಜಸ್ಸು ನಿಮ್ಮೆ ಬರೀ ಫ್ರೆಂಡ್ ಮಾತ್ರ ಅಲ್ಲ ನಿಮ್ಮ ಖಾಸಗಿ ವಿಷಯಕ್ಕೆ ತಲೆ ಹಾಕ್ತಾ ಇದ್ದೀನಿ ಅಂತ ತಿಳ್ಕೊಬೇಡಿ."
"ಖಂಡಿತ ಇಲ್ಲ ಸಾರ್.
ಜಸ್ಸು ಈಗ ನಂಗೆ ಬರೀ ಫ್ರೆಂಡ್ ಅಷ್ಟೇ" ನಿರ್ಭಾವದಿಂದ ನುಡಿದಳು.
"ಅಂದ್ರೆ, ಮುಂಚೆ ಬರೀ ಫ್ರೆಂಡಾಗಿರಲಿಲ್ಲ ಅಂತನಾ?" ಹೌದೆನ್ನುವಂತೆ ತಲೆ ಆಡಿಸಿದಳು.
"ನನ್ನ ಹತ್ರ ಹೇಳ್ಕೊಬಹುದಲ್ಲವೇ?
ನನ್ನ ನಿಮ್ಮ ಫ್ರೆಂಡ್ ಅಂತ ತಿಳ್ಕೊಳ್ಳಿ.
ನಾನು ಬಂದಾಗಿನಿಂದ ನಿಮ್ಮನ್ನ ಗಮನಿಸ್ತಾ ಇದ್ದೀನಿ.
ನೀವು ನಂಗೆ ದೂರ ಅಂತಾನೇ ಅನ್ನಿಸುತ್ತಾ ಇಲ್ಲ.
ಆದ್ರೆ ನೀವೇ ನನ್ನ ಸರ್ ಸರ್ ಅಂತ ಬಾಸ್‌ನ ಸ್ಥಾನ ಕೊಟ್ಟುಬಿಟ್ಟಿದ್ದೀರಿ" ಸಂದರ್ಭವನ್ನು ತಿಳಿಗೊಳಿಸಲು ಆತ್ಮೀಯವಾಗಿ ಮಾತನಾಡಿದ.
ಸೂರಜ್‌ನ ಸ್ನೇಹ ತುಂಬಿದ ಮಾತುಗಳು ಅವಳ ದುಗುಡವನ್ನು ಕೊಂಚ ದೂರಗೊಳಿಸಿದವು.
"ಅದು ಹಾಗಲ್ಲ ಸರ್" ಮುಂದೆ ಹೇಳುತ್ತಿದ್ದವಳನ್ನು ತಡೆಯುತ್ತ, "ಮತ್ತೆ ಸರ್ ಅಂತನಾ?"
"ಅಲ್ಲ ಸಾರ್, ನೀವು ಈ ಸಂಸ್ಥೆಯ ಒಡೆಯರು.
ನಿಮ್ಮನ್ನ ಹಾಗೆ ಕರೀಬೇಕು ಸರ್".
"ನಾನು ಬೇಡ ಅಂತ ಇದ್ದೀನಲ್ಲ ರಿತು.
ನಾನೇನು ನಿಮ್ಮನ್ನ ಮೇಡಮ್ ಅಂತ ಕರೆದು ದೂರ ಇಟ್ಟಿದ್ದೀನಾ?
ಅಪ್ಪ-ಅಮ್ಮನ್ನ ಬಿಟ್ಟು ಇಷ್ಟು ದೂರ ಬಂದಿದ್ದೀನಿ.
ಆ ಗಿಲ್ಟ್ ನನ್ನ ಕಾಡ್ತಾ ಇದೆ.
ತಾತ ಎಷ್ಟೇ ಹತ್ತಿರದಲ್ಲಿದ್ದರೂ ನನ್ನ ಮನಸ್ಸಿನ ದ್ವಂದ್ವ ಕಡಿಮೆ ಆಗ್ತಾ ಇಲ್ಲ.
ಇಲ್ಲಿ ನಂಗೆ ಯಾರೂ ಆತ್ಮೀಯರು ಇಲ್ಲ.
ನನ್ನ ನೋವು, ಬೇಸರ, ಸಂತೋಷ ಎಲ್ಲವನ್ನೂ ಹಂಚಿಕೊಳ್ಳೋ ಒಂದು ಒಳ್ಳೆಯ ಹೃದಯ ಬೇಕು.
ಒಬ್ಬಳು ಒಳ್ಳೆಯ ಫ್ರೆಂಡ್ ಬೇಕು ಅಂತ ಬಯಸ್ತಾ ಇದ್ದ ನಂಗೆ ನೀವು ಸಿಕ್ಕಿದಿರಿ.
ನಿಮ್ಮ ನಡೆ-ನುಡಿ-ಮನಸ್ಸು ನಂಗೆ ತುಂಬಾ ಇಷ್ಟವಾಯ್ತು.
ಆದರೆ ನನ್ನನ್ನ ಎಲ್ಲಿ ನೀವು ಅಪಾರ್ಥ ಮಾಡಿಕೊಳ್ಳುತ್ತೀರೋ ಅಂತ ಅದನ್ನೆಲ್ಲ ಹೇಳೋಕೆ ಹಿಂಜರಿದೆ.
ಇವತ್ತು ನೀವಾಗಿಯೇ ಆತ್ಮೀಯವಾಗಿ ಮಾತಾಡಿದ್ರಿ.
ನಂಗೂ ಧೈರ್ಯ ಬಂತು.
ಗೆಳೆಯರಿಲ್ಲದ ಬದುಕು ಬದುಕೇ ಅಲ್ಲ ಅಲ್ವಾ ರಿತು.
ಈಗ ನೀವೇ ನೋಡಿ, ನಿಮ್ಮ ಗೆಳೆಯ ಬಂದು ಹೋದಾಗಿನಿಂದ ಎಷ್ಟು ಡಲ್ಲಾಗಿದ್ದೀರಾ?"ಬೆರಗಿನಿಂದ ಅವನ ಮಾತುಗಳನ್ನು ಆಲಿಸಿದಳು.
ಜಸ್ಸು ಹೋದ ಮೇಲೆ ಅವಳು ಯಾರನ್ನೂ ಫ್ರೆಂಡ್ ಮಾಡಿಕೊಂಡಿರಲಿಲ್ಲ.
ಜಸ್ಸು ಇರುವಾಗಲೂ ಅವನನ್ನು ಬಿಟ್ಟು ಯಾರೊಂದಿಗಿನ ಸ್ನೇಹವೂ ಅವಳಿಗಿರಲಿಲ್ಲ.
ತನ್ನೆಲ್ಲ ಭಾವನೆಗಳನ್ನು ಅವನೊಂದಿಗೆ ಹಂಚಿಕೊಳ್ಳುವ ಅಭ್ಯಾಸ ಬೆಳೆಸಿಕೊಂಡು ಬಿಟ್ಟಿದ್ದಳು.
ಅವನು ದೂರವಾದ ಮೇಲೆ ಅಂಥ ಸ್ನೇಹ ಬೇಕೇ ಬೇಕು ಎನಿಸಿರಲಿಲ್ಲ.
ಅಥವಾ ಅಂಥ ಸಂದರ್ಭಗಳೇ ಬಂದಿರಲಿಲ್ಲವೇನೋ?
ಆದರೆ ಇವತ್ತು ಮಾತ್ರ ಹೃದಯವೆಲ್ಲ ಬರಿದಾಗಿ, ಮನಸ್ಸೆಲ್ಲ ಖಾಲಿ ಖಾಲಿ ಎನಿಸಿದ್ದು ಸುಳ್ಳಲ್ಲ.
ತನ್ನೊಳಗಿನ ಶೂನ್ಯವನ್ನು ತುಂಬಲು ತನಗೊಬ್ಬ ಫ್ರೆಂಡ್ ಬೇಕೆನಿಸಿದ್ದು ಸುಳ್ಳಲ್ಲ.
ಮನದೊಳಗಿನ ಹೋರಾಟವನ್ನು ಯಾರೊಂದಿಗಾದರೂ ಹೇಳಿಕೊಂಡು ಹಗುರಗೊಳ್ಳಬೇಕು.
ಯಾರಾದರೂ ತನಗೆ ಒಂದಿಷ್ಟು ಸಲಹೆ ನೀಡಿ ಸಂತೈಸಬೇಕೆಂಬ ಅನಿಸಿಕೆ ಬಲವಾಗಿದ್ದು ಇಂದೇ.
ಕಾಕತಾಳೀಯ್ ಎಂಬಂತೆ ಸೂರಜ್‌ಗೂ ಹಾಗೆ ಅನ್ನಿಸಬೇಕೇ?
ಇಬ್ಬರ ಮನಸ್ಸಿನಲ್ಲಿಯೂ ಸ್ನೇಹದ ತುಡಿತ, ಆತ್ಮೀಯತೆಯ ಸೆಳೆತ, ಒಂಟಿತನ ಹೋಗಲಾಡಿಸುವ ತವಕ.
ಅಬ್ಬಾ!ಇದೆಂಥ ವಿಚಿತ್ರ ?"ಯಾಕೆ ರಿತು ಸುಮ್ಮನಾಗಿಬಿಟ್ಟಿರಿ.
ನಾ ಹೇಳಿದ್ದು ಸರಿಯಲ್ವ?" ಸೂರಜ್ ಅವಳ ಮೌನ ಮುರಿಯುವ ಯತ್ನ ನಡೆಸಿದ.
"ಖಂಡಿತ ಸರಿ ಸೂರಜ್‌, ಇಂಥ ಸಮಯದಲ್ಲಿಯೇ ಗೆಳೆತನ ಬೇಕಾಗಿರುವುದು.
ಮನಸಿನ ಭಾವನೆಗಳನ್ನು ಹಂಚಿಕೊಳ್ಳುವ ಹಿತವಾದ ಸ್ನೇಹ ಯಾರಿಗೆ ಬೇಡ ಹೇಳಿ" ಎದೆಯಾಳದಿಂದ ಮಾತುಗಳು ಹೊರಬಂದವು.
"ಹಾಗಾದ್ರೆ ಇವತ್ತಿನಿಂದ ನಾವಿಬ್ರೂ ಫ್ರೆಂಡ್ಸ್, ಅದನ್ನ ಪ್ರೂವ್ ಮಾಡಬೇಕು ಅಂದ್ರೆ ನಾವು-ನೀವು ಅನ್ನೋ ಈ ಬಹುವಚನ ಇವತ್ತಿಗೆ ಸ್ಟಾಪ್.
ಏನಂತಿಯಾ ರಿತು?"
"ನಾನು ನಿಮ್ಮನ್ನ ಏಕವಚನದಲ್ಲಿ ಮಾತಾಡಿಸಿದರೆ ಸರಿ ಹೋಗಲ್ಲ ಸಾರ್, ನೀವು ಬೇಕಾದ್ರೆ ಹಾಗೆ ಕರೀರಿ" ಸಂಕೋಚಿಸುತ್ತ ಹೇಳಿದಳು, 
"ನೋ…. ನೋ. ಫ್ರೆಂಡ್‌ಶಿಪ್‌ನಲ್ಲಿ ಸಮಾನತೆ ಇರಬೇಕು.
ಯಾರೂ ಏನೂ ಅಂದುಕೊಳ್ಳಲ್ಲ.
ನೀನ್ಯಾಕೆ ಹಾಗಂತಿದೀಯಾ ಅಂತ ನಂಗೆ ಗೊತ್ತು.
ತಾತ, ಈ ಆಶ್ರಮದವರು, ಏನಾದರೂ ಅಂದುಕೊಳುತ್ತಾರೆ ಅಂತ ತಾನೇ?
ಅದಕೆಲ್ಲ ತಲೆಕೆಡಿಸಿಕೊಳ್ಳಬಾರದು.
ತಾತ ಅಂತೂ ಇನ್ನೂ ಸಂತೋಷಪಡ್ತಾರೆ…."
 "ಸರಿ ಸೂರಜ್, ನೀನು ಹೇಳಿದಂತೆ ಆಗಲಿ. "
 "ವೆರಿಗುಡ್. ನೀನೀಗ ಗುಡ್ ಗರ್ಲ್" ಎಂದಾಗ ಕಿಲಕಿಲನೆ ನಕ್ಕಳು ರಿತು.
ಸೂರಜ್ ಆಶ್ರಮದ ಕಟ್ಟಡದಲ್ಲಿಯೇ ಒಂದು ರೂಮಿನಲ್ಲಿ ತನ್ನ ಆಫೀಸ್ ತೆರೆದಿದ್ದ.
ಒಂದಷ್ಟು ಕಂಪನಿಗಳು ಟ್ಯಾಕ್ಸ್ ಕನ್ಸಲ್ವೆಂಟಿಂಗ್‌ಗೆ ಇವನನ್ನೇ ನೇಮಿಸಿಕೊಂಡಿದ್ದರು.
ಹಾಗಾಗಿ ತಿಂಗಳಿಗೆ ಇಷ್ಟು ಎಂದು ಆದಾಯ ಬರುವಂತಾಗಿತ್ತು.
ಇನ್ನುಳಿದ ಸಮಯದಲ್ಲಿ ಆಶ್ರಮದ ಕೆಲಸದ ಜೊತೆಗೆ ಇನ್ನಿತರೇ ಆದಾಯ ತೆರಿಗೆಯ ಸಲಹೆ ನೀಡಲು ಎಂಗೇಜ್ ಆದನು.
ಹಾಗಾಗಿ ಆಶ್ರಮದ ಹೆಚ್ಚಿನ ಕೆಲಸದ ಹೊರೆ ರಿತುವಿನದೇ ಆಗಿತ್ತು.
ಸೂರಜ್ ಬಂದ ಮೇಲೆ ವಾಸು ಕೂಡ ಬದಲಾಗಿದ್ದ.
ವೆಂಕಟೇಶರನ್ನು ಮೋಸ ಮಾಡಿದಂತೆ ಸೂರಜ್‌ಗೆ ಮಾಡುವುದು ಕಷ್ಟವಾಗಿತ್ತು.
ಅಲ್ಲದೆ ರಿತುವಿಗೆ ತನ್ನ ಕಳ್ಳತನ ಗೊತ್ತಾಗಿರುವುದರಿಂದ ತನ್ನ ಕೆಲಸಕ್ಕೆ ಸಂಚಕಾರವೆಂದು ತಿಳಿದ ವಾಸು ತನ್ನ ಕಳ್ಳ ಚಾಳಿ ಬಿಟ್ಟು ಪ್ರಾಮಾಣಿಕವಾಗಿ ನಡೆಯಲು ಪ್ರಯತ್ನಿಸುತ್ತಿದ್ದ.
ಸೂರಜ್‌ನದು ಹದ್ದಿನ ಕಣ್ಣು, ಎಲ್ಲೂ ಯಾರಿಗೂ ಅನ್ಯಾಯವಾಗದಂತೆ ಕಾಯುತ್ತಿದ್ದ.
ಅವನ ಕಣ್ಣು ತಪ್ಪಿಸಿ ಈ ಆಶ್ರಮದಿಂದ ಏನೂ ಹೊರಸಾಗಿಸಲು ಅಸಾಧ್ಯವಾಗಿತ್ತು.
ಹಾಗಾಗಿ ವಾಸು ಸೂರಜ್ ಮುಂದೆ ಒಳ್ಳೆಯವನೆನಿಸಿಕೊಳ್ಳುವ ಯತ್ನ ನಡೆಸಿ ಗೆದ್ದಿದ್ದ.
ಈ ಬದಲಾವಣೆಯಿಂದ ರಿತುವಿಗೂ ಸಮಾಧಾನ ತಂದಿತ್ತು.
ಹಾಗಾಗಿ ವಾಸುವನ್ನು ಸಂಪೂರ್ಣವಾಗಿ ನಂಬುತ್ತಿದ್ದಳು.
ಸೂರಜ್ ಬಿಜಿಯಾಗಿದ್ದಾಗ ವಾಸುವನ್ನೆ ಕೂರಿಸಿಕೊಂಡು ಲೆಕ್ಕಾಚಾರ ನೋಡುತ್ತಿದ್ದಳು.
ಹಾಗೆ, ಆಫೀಸಿನ ಕೆಲಸದಲ್ಲಿ ಮಗ್ನರಾಗಿರುವಾಗಲೇ ವಾಸು ಮೆಲ್ಲನೆ ವಿಷಯ ಎತ್ತಿದ.
"ಮೇಡಂ, ಆ ಜಾನಕಿ ಟ್ರಸ್ಟ್‌ನವರು ನಡೆಸುತ್ತಾ ಇರೋ ಕೆಲವರು ಸಿಕ್ಕಿದ್ದರು.
ಅಲ್ಲಿ ಅವರಿಗೆ ತುಂಬಾ ಕಷ್ಟವಾಗ್ತ ಇದೆಯಂತೆ.
ಅದಕ್ಕೆ ಇಲ್ಲೇನಾದ್ರೂ ಅವಕಾಶ ಸಿಕ್ಕಿದ್ರೆ ಸೇರ್‍ಕೋತೀವಿ ಅಂತ ಹೇಳಿದ್ರು.
ನೀವೊಂದು ಸಲ ವೆಂಕಟೇಶ್‌ ಸರ್‌ರವರನ್ನು ವಿಚಾರಿಸಿ ಮೇಡಂ" ಎಂದ.
ಕತ್ತೆತ್ತದೆ "ಏನಂತೆ ಪ್ರಾಬ್ಲಂ" ಆಶ್ರಮ ಚೆನ್ನಾಗಿ ನಡೆಯುತ್ತಿದೆ ಅಂತ ಪತ್ರಿಕೆಲೆಲ್ಲಾ ಬಂದಿತ್ತಲ್ಲ.
ಆ ಜಾನಕಿಯವರಿಗೆ ಅವಾರ್ಡ್ ಬೇರೆ ಸಿಕ್ಕಿದೆ.
ಜೊತೆಗೆ ಅಲ್ಲಿ ಇಲ್ಲಿ ತಿಂಗಳು ತಿಂಗಳು ಹಣ ಕಟ್ಟಬೇಕಲ್ಲ"ಉತ್ತರ ಬರದೇ ಇದ್ದಾಗ ತಲೆ ಎತ್ತಿದ ರಿತು "ಯಾಕೆ ವಾಸು ಮಾತಾಡ್ತ ಇಲ್ಲ, ನೀವೇ ಇಷ್ಟೊಂದು ಆಸಕ್ತಿ ತಗೊಂಡಿರುವಾಗ ನಾನು ಸುಮ್ಮೇ ಇರೋಕೆ ಆಗುತ್ತಾ, ನಾಳೆನೇ ಸರ್ ಹತ್ತಿರ ಮಾತಾಡ್ತೀನಿ.
ಅದಕ್ಕೂ ಮೊದಲು ಅಲ್ಲಿದ್ದವರನ್ನ ಭೇಟಿ ಮಾಡಬೇಕು."
"ಆಯ್ತು ಮೇಡಂ, ಮಧ್ಯಾಹ್ನವೇ ಕರ್ಕೊಂಡು ಬರ್ತಿನಿ.
ನೀವೇ ಅವರ ಜೊತೆ ಮಾತಾಡಿ" ಎಂದ.
ಮಾತಿಗೆ ತಪ್ಪದಂತೆ ಮಧ್ಯಾಹ್ನ ತನ್ನೊಂದಿಗೆ ಇಬ್ಬರು ವಯಸ್ಸಾದ ಹೆಂಗಸರನ್ನು ಕರೆತಂದ.
ಹಿಂದೆ ಸೀರೆಯಲ್ಲಿ ಕೃಶವಾಗಿ ಕಾಣುತ್ತಿದ್ದ ಅವರನ್ನು ನೋಡಿ ರಿತುವಿಗೆ ಅಯ್ಯೋ ಎನಿಸಿತು.
"ಬನ್ನಿ, ಕೂತ್ಕೊಳ್ಳಿ ಊಟ ಮಾಡಿದ್ದೀರಾ" ಎಂದು ಕೇಳಿದ ರಿತುವಿಗೆ ಇಲ್ಲಾ ಎನ್ನುವಂತೆ ತಲೆಯಾಡಿಸಿದರು.
"ವಾಸು, ಭಟ್ಟರಿಗೆ ಹೇಳಿ ಇವರಿಗೆ ಊಟ ತರಿಸಿ, ಹಾಗೆ ಸೂರಜ್ ಫ್ರೀಯಾಗಿದ್ದರೆ ಬರೋಕೆ ಹೇಳಿ" ವಾಸುವಿಗೆ ಹೇಳಿದಳು.
ವಾಸು ಆಗಲೆಂದು ತಲೆಯಾಡಿಸಿ ಹೊರಹೊರಟ.
ಹತ್ತಾರು ನಿಮಿಷದಲ್ಲಿ ಎರಡು ತಟ್ಟೆಯಲ್ಲಿ ಅನ್ನ ಸಾರು ಹಾಕಿಕೊಂಡು ಬಂದು "ಯಾರಿಗ್ರಿಂತಮ್ಮ ಊಟ, ಅಲ್ಲೇ ಕಳುಹಿಸಬಹುದಿತ್ತಲ್ಲ" ಎನ್ನುತ್ತ ಒಳಬಂದರು.
"ಬನ್ನಿ, ಭಟ್ಟರೆ, ಇವರು ಜಾನಕಿ ಟ್ರಸ್ಟ್ ನಡೆಸುತ್ತಾ ಇರುವ ವೃದ್ಧಾಶ್ರಮದವರು, ಊಟ ಆಗಿಲ್ಲವಂತೆ ಅದಕ್ಕೆ ತರಿಸಿದೆ.
ತಗೊಳಿಯಮ್ಮ ಮೊದಲು ಊಟ ಮಾಡಿ" ಎಂದು ಅರಿತು ಅವರಿಗೆ ಊಟ ಮಾಡಲು ತಿಳಿಸಿ ತನ್ನ ಕೆಲಸದಲ್ಲಿ ಮುಳುಗಿದಳು.
ಗಬಗಬನೆ ತಿನ್ನುತ್ತಿರುವ ಅವರ ಆತುರವನ್ನು ಕಿರುಗಣ್ಣಿನಲ್ಲಿ ನಿಟ್ಟಿಸಿದಳು.
ಊಟಮಾಡಿ ಎಷ್ಟೋ ದಿನಗಳಾಗಿದ್ದವೋ ಎನ್ನುವಂತೆ ದೊಡ್ಡ ದೊಡ್ಡ ತುತ್ತು ಮಾಡಿ ಬಾಯಿಗಿರಿಸಿಕೊಂಡು ಐದೇ ನಿಮಿಷದಲ್ಲಿ ತಟ್ಟೆಯಲ್ಲಿರುವುದನ್ನೆಲ್ಲ ಖಾಲಿ ಮಾಡಿಬಿಟ್ಟರು.
ಭಟ್ಟರೇ ಇನ್ನೊಂದು ಸ್ವಲ್ಪ ಅನ್ನ ತನ್ನಿ ಎಂದು ಆಜ್ಞಾಪಿಸಿದಳು.
ತಟ್ಟೆ ತುಂಬಾ ಮತ್ತೆ ಅನ್ನ ಸಾಂಬಾರ್ ಹಾಕಿಸಿಕೊಂಡು ತೃಪ್ತಿಯಿಂದ ಉಂಡರು.
"ದೇವರು ಒಳ್ಳೆಯದು ಮಾಡಲಿ ತಾಯಿ ನಿಮಗೆ, ಈ ಥರ ಊಟ ಮಾಡಿ ಅದೆಷ್ಟು ಯುಗವಾಗಿತ್ತೋ, ಇಂಥ ರುಚಿಯಾದ ಊಟ ಅಂತೂ ನಮ್ಗೆ ಮರೆತೇಹೋಗಿತ್ತು.
ಇವತ್ತು ತೃಪ್ತಿಯಾಗಿ ಊಟ ಮಾಡಿದ್ವಿ" ಸಂತೃಪ್ತಿಯಿಂದ ನುಡಿದಳು ಒಬ್ಬಾಕೆ.
"ಈಗ ಹೇಳಿ, ನಿಮ್ಮ ಸಮಸ್ಯೆಗಳೇನು, ಅಲ್ಲೇನು ನಿಮಗೆ ತೊಂದರೆ ಆಗ್ತಾ ಇದೆ" ಫೈಲುಗಳನ್ನೆಲ್ಲ ತೆಗೆದಿರಿಸಿ, ಅವರು ಹೇಳುವ ಮಾತುಗಳಿಗಾಗಿ ಆಸಕ್ತಿ ತೋರಿದಳು.
ಅಷ್ಟರಲ್ಲಿ ಸೂರಜ್ ಕೂಡ ಬಂದು ಕುಳಿತುಕೊಂಡ.
"ವಾಸು ಏನೋ ಹೇಳ್ತಾ ಇದ್ದ.
ಅದೇ ಆಶ್ರಮದವರ ಇವರು" ಎಂದು ಕೇಳಿದ.
"ಹೌದು ಸೂರಜ್, ತುಂಬಾ ಸಮಸ್ಯೆಗಳಿವೆ.
ಅಲ್ಲಿ ಅನ್ನಿಸುತ್ತ ನೋಡೋಣ ಏನು ಹೇಳುತ್ತಾರೆ ಅಂತ" ಎಂದು ಉತ್ತರಿಸಿ "ಈಗ ನೀವು ಹೇಳೀಮ್ಮ" ಅವರತ್ತ ತಿರುಗಿ ಕೇಳಿದಳು.
"ಹೇಗೆ ಹೇಳಬೇಕೋ ಅಂತಾನೇ ತಿಳೀತ ಇಲ್ಲಾ ಸಾರ್.
ಒಂದೇ, ಎರಡೇ, ನೂರಾರು ತೊಂದರೆ ಕಷ್ಟಗಳು.
ಅನುಭವಿಸಿ ಅನುಭವಿಸಿ ಸಾಕಾಗಿ ಹೋಗಿಬಿಟ್ಟಿದೆ.
ಬಾಣಲೆಯಿಂದ ಬೆಂಕಿಗೆ ಅನ್ನೋ ಸ್ಥಿತಿ ಬಂದುಬಿಟ್ಟಿದೆ.
ಮೊದಲೇ ನಾವು ನಿರ್ಗತಿಕರು, ನಮ್ಮವರು ಅನ್ನೋರು ಯಾರೂ ಇಲ್ಲಾ, ಎಲ್ಲೋ ಭಿಕ್ಷೆ ಬೇಡಿಕೊಂಡು ಜೀವನ ಮಾಡ್ತಾ ಇದ್ವಿ.
ಅದನ್ನೂ ತಪ್ಪಿಸಿ ಸುಖದ ಸುಪ್ಪತ್ತಿಗೇಲಿ ಮಲಗಿಸುತ್ತಿವಿ ಅಂತ ನಮ್ಮನ್ನೆಲ್ಲ ಕರ್ಕೊಂಡು ಹೋಗಿ, ಜೈಲಿನಲ್ಲಿಟ್ಟು ಹಿಂಸೆ ಕೊಡುತ್ತಿದ್ದಾರೆ.
ಅಲ್ಲಿಂದ ಬಿಡುಗಡೆನೇ ಇಲ್ಲವೇನೋ ಅಂತ ಭಯವಾಗುತ್ತ ಇದೆ" ಆವರಲ್ಲಿ ಒಬ್ಬಾಕೆ ನುಡಿದರು.
ಅನುಭವ ಅವರನ್ನು ಮಾಗಿಸಿತ್ತು.
ಮತ್ತೊಬ್ಬಾಕೆ ಮುಂದುವರಿಸುತ್ತಾ "ಜಾನಕಿ ಅಮ್ಮೋರು ಈ ಆಶ್ರಮ ಶುರು ಮಾಡ್ತೀವಿ ಅಂತ ನಮ್ಮನ್ನೆಲ್ಲ ಕರ್ಕೊಂಡು ಬಂದ್ರು ಮೊದಮೊದಲು ಚೆನ್ನಾಗಿಯೇ ನೋಡಿಕೊಳ್ಳುತ್ತಿದ್ದರು.
ಸರ್ಕಾರದ ಹಣಾನಾ ಆಶ್ರಮಕ್ಕೆ ಬರೋ ಹಾಗೆ ಮಾಡಿಕೊಂಡರು.
ಜೊತೆಗೆ ಬೇಕಾದಷ್ಟು ಜನ ದಾನನೂ ಕೊಡ್ತಾ ಇದ್ದಾರೆ.
ಅಲ್ಲಿ ಯಾವುದಕ್ಕೆ ಕೊರತೆ ಆಗದಂತೆ ಬೇಕಾದಷ್ಟು ಹಣ, ಬಟ್ಟೆ, ದವಸ ಎಲ್ಲಾ ಬರುತ್ತೆ!
ಜಾನಕಿಯಮ್ಮನಿಗೆ ಬರಿ ದುರಾಸೆ, ಹೆಸರು ಮಾಡಿ ಪೇಪರಲ್ಲಿ ಫೋಟೋ ಹಾಕಿಸಿಕೊಳ್ಳುವ ಹುಚ್ಚು.
ಹಾಗಾಗಿ ಈ ಆಶ್ರಮ ಶುರು ಮಾಡಿದ್ರು.
ಒಳ್ಳೆ ಆದಾಯ ಬರೋಕೆ ಶುರುವಾದ ಮೇಲೆ ಅದನ್ನೆಲ್ಲ ಸ್ವಂತಕ್ಕೆ ಉಪಯೋಗಿಸಿಕೊಳ್ಳುತ್ತ ಇದ್ದಾರೆ.
ಹೊಟ್ಟೆ ತುಂಬಾ ಊಟ ಹಾಕಲ್ಲ.
ಬೆಳಗ್ಗೆ ಅಂತೂ ತಿಂಡಿನೇ ಇಲ್ಲ.
ಎರಡು ಹೊತ್ತು ಊಟ ಮಾತ್ರ.
ಅದೂ ಉಪ್ಪಿದ್ರೆ ಖಾರ ಇರಲ್ಲ, ಖಾರ ಇದ್ರೆ ರುಚಿ ಇರಲ್ಲ.
ನೀರು ನೀರಾದ ಸಾರು, ಮುದ್ದೆಯಾದ ಅನ್ನ, ತರಕಾರಿ ಅಂತೂ ಕಾಣಿಸುವುದೇ ಇಲ್ಲಾ, ಇಂಥ ಅರೆಹೊಟ್ಟೆ, ರುಚಿಗೆಟ್ಟ ಊಟ ಮಾಡಿ ಎಲ್ಲರಿಗೂ ನಿಶ್ಯಕ್ತಿ, ಖಾಯಿಲೆ, ಆಸ್ಪತ್ರೆಗೂ ಕರ್ಕೊಂಡು ಹೋಗಲ್ಲ.
ಡಾಕ್ಟರನ್ನೂ ಬರೋಕೆ ಬಿಡೋಲ್ಲ.
ಒಬ್ಬೊಬ್ಬರಾಗಿ ಸಾಯ್ತಿವಿ ಅಷ್ಟೆ.
ಇಲ್ಲಿರೋರಿಗೆಲ್ಲ ಬಟ್ಟೆ ಅಂಗಡಿಯವರು ಸೀರೆ, ಪಂಚೆ ಕೊಡ್ತಾರೆ.
ಅದನ್ನೆಲ್ಲ ನಮ್ಗೆ ಕೊಡೋದೇ ಇಲ್ಲಾ, ಮಾರ್ಕೊತಾರೆ ಅನ್ಸುತ್ತೆ.
ಒಂದು ಜೊತೆ ಒಳ್ಳೆ ಸೀರೆ ತಾವೇ ಇಟ್ಕೊಂಡು ಯಾರಾದರೂ ಆಶ್ರಮ ನೋಡೋಕೆ ಬರೋ ದಿನ ನಮಗೆ ಹಾಕಿಸಿ, ಅವರ ಮುಂದೆ ಪ್ರದರ್ಶಿಸುತ್ತಾರೆ.
ಬಂದ ದೊಡ್ಡ ಮನುಷ್ಯರ ಮುಂದೆ ಏನೂ ಬಾಯಿ ಬಿಡೋಹಾಗಿಲ್ಲ.
ಹಾಗೇನಾದ್ರೂ ಬಾಯಿಬಿಟ್ರೆ ಅವರು ಹೋದ ಮೇಲೆ ಸಾಯೋ ಹಂಗೆ ಹೊಡೀತಾರೆ, ಚೆನ್ನಾಗಿ ಕೆಲಸ ಮಾಡಿಸ್ತರೇ, ತರಕಾರಿ ಬೇಳಿತೀವಿ, ಬುಟ್ಟಿ ಹಾಕ್ತಿವಿ, ಎಲ್ಲಾ ಕೆಲಸ ಮಾಡಿಸ್ಕೊಂಡು ಮಾರ್ಕೋತಾರೆ, ಮಾಡದೆ ಇದ್ರ ಹೊಡೆಯುತ್ತಾರೆ.
ಈ ವಯಸ್ಸಿನಲ್ಲಿ ನಾವು ದುಡಿಯೋಕೆ ಆಗುತ್ತಾ ತಾಯಿ ನಮಗಂತು ಸಾಕಾಗಿಬಿಟ್ಟಿದೆ.
ಸತ್ರೆ ಸಾಕು ಅಂತ ಕಾಯ್ತ ಇದ್ದೀವಿ" ಅಳುತ್ತಲೇ ನುಡಿದಳು.
ಕೇಳಿಸಿಕೊಳ್ಳುತ್ತಿದ್ದ ರಿತುವಿಗೆ ಮೈಯೆಲ್ಲಾ ಬಿಸಿಯಾಯಿತು.
ಕೋಪದಿಂದ ಮುಖ ಕೆಂಪಾಯಿತು.
ಹೀಗೂ ನಡೆಯುತ್ತದೆಯೇ ಎಂದು ನಂಬಲಾರದೆ ಹೋದಳು.
ಆದರೆ ಪ್ರತ್ಯಕ್ಷ ಸಾಕ್ಷಿಗಳಾಗಿ ಅವರಿಬ್ಬರೂ ಮುಂದೆಯೇ ಕುಳಿತಿದ್ದಾರೆ.
ಅವರು ಹರಕುಬಟ್ಟೆ, ಕೃಶವಾದ ಶರೀರ, ಕಳೆಗುಂದಿದ ಮುಖ, ಊಟವನ್ನು ಕಂಡಿಲ್ಲ ಎಂಬಂತೆ ಊಟ ಮಾಡಿದ ರೀತಿ ಇವೆಲ್ಲ ನಿಜ ಎಂದು ಎತ್ತಿ ತೋರಿಸುತ್ತಿದೆ.
"ನೀವು ಹೇಗೆ ಇಲ್ಲಿವರೆಗೆ ಬಂದ್ರಿ" ಸೂರಜ್ ಗಂಭೀರವಾಗಿ ಪ್ರಶ್ನಿಸಿದ.
"ಇಲ್ಲಿಗೇನಾದರೂ ಬಂದಿದ್ದೀವಿ, ಎಲ್ಲಾನೂ ಹೇಳಿದ್ದೀವಿ ಅಂತ ಗೊತ್ತಾದ್ರೆ ನಮ್ಮನ್ನ ಕೊಂದೇಬಿಡ್ತಾರೆ.
ನಾವು ಸತ್ರು ಪರವಾಗಿಲ್ಲ, ಇನ್ನುಳಿದವರಿಗಾದ್ರೂ ಒಳ್ಳೆಯದಾಗಲಿ ಅಂತ ಧೈರ್ಯ ಮಾಡಿ ಕದ್ದು ತಪ್ಪಿಸಿಕೊಂಡು ಬಂದಿದ್ದೀವಿ.
ಈಗಾಗಲೇ ನಮ್ಮನ್ನ ಹುಡುಕ್ತಾ ಇರಬಹುದು.
ನಾವು ಎಲ್ಲಿದ್ರೂ ಬಿಡಲ್ಲ ಒದ್ದು ಎಳ್ಕೊಂಡು ಹೋಗ್ತಾರೆ.
ಅಲ್ಲಿಗೆ ಒಂದು ಸಲ ಹೋಗಿ ಸೇರ್ಕೊಂಡುಬಿಟ್ರೆ ಇನ್ನೂ ಸತ್ತ ಮೇಲೆ ಬಿಡುಗಡೆ, ಒಂದು ಚಾವಟಿ ಹಿಡ್ಕೊಂಡಿದ್ದಾಳೆ ಆ ರಾಕ್ಷಸಿ, ವಯಸ್ಸಾದವರು ಅನ್ನೋ ಕನಿಕರಾನೂ ಇಲ್ಲದೆ ದನ ಚಚ್ಚಿದ ಹಂಗೆ ಚಚ್ಚುತ್ತಾಳೆ.
ಅವಳ ಜೊತೆಗೆ ಇಬ್ರು ದಾಂಡಿಗರಿದ್ದಾರೆ.
ಯಮ ಕಿಂಕರರಂತೆ ನಮ್ಮ ನೂಕಾಡ್ತಾರೇ.
ಗಟ್ಟಿಯಾಗಿ ಉಸಿರು ಕೂಡ ಬಿಡೋ  ಹಾಗಿಲ್ಲ.
ಯಾಕೆ ಹೀಗೆ ಅಂತ ಕೇಳಬಾರದು.
ಹೊಟ್ಟೆತುಂಬ ಊಟ ಹಾಕಿ ಅಂತನೂ ಕೇಳಬಾರದು.
ಅವರು ಹೇಗೆ ಹೇಳ್ತಾರೋ ಹಾಗೆ ಕೇಳಿ, ಅವರು ಕೊಟ್ಟಿದ್ದನ್ನ ತಿಂದು ನಾಯಿಗಳಂತೆ ಇರಬೇಕು.
ಹೋದ ವಾರ ಯಾರೋ ಪುಣ್ಯಾತರು ಬಂದು ಚಳಿಯಲ್ಲಿ ನಡುಗ್ತಾರೆ ಅಂತ ಒಂದೊಂದು ಉಲ್ಲನ್ ರಗ್ಗು ಕೊಟ್ಟರು.
ಅವರ ಮುಂದೆ ಕೊಡಿಸಿ, ಅವರು ಹೋದ ಕೂಡಲೇ ಎಲ್ಲರೂ ಕಿತ್ಕೊಂಡು ತಗೊಂಡು ಹೋಗಿಬಿಟ್ರು.
ಯಾಕೆ ಅಂತ ಕೇಳಿದ್ರೆ ಹೊಡೆತ" ಸಾಕಾಗಿ ಮಾತು ನಿಲ್ಲಿಸಿದಳು.
"ಈಗ ನೀವಿಬ್ರೂ ಏನ್ ಮಾಡ್ತಿರಿ.
ಇಷ್ಟು ಹೊತ್ತಿಗೆ ನೀವಿಲ್ಲ ಅಂತ ಗೊತ್ತಾಗಿರುತ್ತೆ.
ಮತ್ತೆ!ಅಲ್ಲಿಗೇ ಹೋಗ್ತಿರಾ" ಪ್ರಶ್ನಿಸಿದಳು ರಿತು.
"ಇಲ್ಲಾ ಖಂಡಿತಾ ಅಲ್ಲಿಗೆ ಹೋಗಲ್ಲ.
ಹೋಗಬಾರದು ಅನ್ನೋ ತೀರ್ಮಾನ ತಗೊಂಡೇ ಹೊರಗೆ ಬಂದಿದ್ದೀವಿ.
ಮುಂದೆ ಹೇಗೋ ಏನೋ ತಿಳಿತಿಲ್ಲ."
"ಸೂರಜ್ ಏನು ಮಾಡೋಣ.
ಇವ್ರು ಒಂದಷ್ಟು ದಿನ ಇಲ್ಲೇ ಇರ್ಲಿ ಅಲ್ವಾ" ಕೇಳಿದಳು.
"ಸರಿ, ನೀವು ಒಳಗೆ ಹೋಗ್ರಮ್ಮ.
ವಾಸು ಇವರಿಗೆ ಇರೋಕೆ ಜಾಗ ತೋರ್ಸು.
ಶಾರದಮ್ಮನ ಬಟ್ಟೆ ಇತ್ತಲ್ಲ ಅದನ್ನ ಇವರಿಗೆ ಕೊಡು" ಎಂದು ತಿಳಿಸಿದ ಸೂರಜ್.
ಅವರಿಬ್ಬರೂ ಸೂರಜ್ ಹೇಳಿದಂತೆ ವಾಸು ಹಿಂದೆ ಹೋದರು.
ಒಂದಿಷ್ಟು ಹೊತ್ತು ಮೌನ ಆವರಿಸಿತ್ತು.
ಇಬ್ಬರೂ ಚಿಂತಾಕ್ರಾಂತರಾಗಿ ಕುಳಿತಿದ್ದರು.
ಅಲ್ಲಿನ ಕಥೆ ಕೇಳಿ ಹೃದಯ ದ್ರವಿಸಿತ್ತು.
ಆ ಅಭಾಗ್ಯ ವೃದ್ದರ ಕರುಣಾಜನಕ ಸ್ಥಿತಿ ಕಣ್ಣಿಗೆ ಕಟ್ಟಿದಂತಾಗಿ ಚಡಪಡಿಸಿದರು.
ಸೂರಜ್ ಮೊದಲು ಮಾತು ಪ್ರಾರಂಭಿಸಿದ.
"ರಿತು, ಈ ಸಮಸ್ಯೆ ಬಹಳ ಕಠಿಣವಾಗಿದೆ.
ಆಕೆ ತುಂಬಾ ಪ್ರಭಾವಶಾಲಿ ಅಂತ ಕಾಣುತ್ತೆ.
ಅದಕ್ಕೆ ಈ ಧೈರ್ಯ.
ನಾವು ತುಂಬಾ ಯೋಚನೆ ಮಾಡಿ ಹೆಜ್ಜೆ ಇಡಬೇಕು."
"ಹೌದು ಸೂರಜ್, ಆಕೆ ರಾಜಕೀಯ ಹಿನ್ನೆಲೆ ಇರುವಂಥ ಹೆಣ್ಣು.
ಈಗಲೇ ಹೆಸರು, ಕೀರ್ತಿ ಎಲ್ಲಾ ತಗೊಂಡುಬಿಟ್ಟಿದ್ದಾರೆ.
ಸ್ಟೇಟ್ ಅವಾರ್ಡ್ ಕೂಡ ಬಂದುಬಿಟ್ಟಿದೆ.
ಜನ ಅವಳನ್ನು ದೊಡ್ಡ ಸಮಾಜ ಸೇವಕಿ, ಅನಾಥ ರಕ್ಷಕಿ ಅಂತ ನಂಬಿದ್ದಾರೆ.
ಈ ಕತೆನಾ ಕೇಳಿದ್ರೆ ಯಾರಲ್ಲಿಯೂ ವಿಶ್ವಾಸ ಮೂಡದು.
ಹಾಗೆ ಮೋಡಿ ಮಾಡಿದ್ದಾಳೆ.
ಇವರು ಹೇಳೋವರೆಗೂ ನನಗೂ ಅದೇ ಅಭಿಪ್ರಾಯ ಇತ್ತು."
"ಹಾಗಾದರೆ ಅಲ್ಲಿನ ಸಮಸ್ಯೆ ಪರಿಹರಿಸೋಕೆ ಏನು ಮಾಡಬಹುದು.
ಎಲ್ಲಾ ಟ್ರಿಕ್ಸ್ ಅವಳಿಗೆ ಗೊತ್ತಿದೆ.
ಜನಕ್ಕೆ ಕಾಣುವ ಹಾಗೆ ಉತ್ತಮವಾಗಿ ನಡೆಸುತ್ತಿರುವ ಸೋಗು ಹಾಕುತ್ತಾಳೆ.
ಅವಳ ಬಣ್ಣವನ್ನು ಬಯಲಿಗೆಳೆಯುವುದು ಹೇಗೆ?
ಎಲ್ಲರೂ ನಂಬುವಂತೆ ಅಲ್ಲಿನ ನೈಜಚಿತ್ರಣ ತೋರಿಸಿ, ನ್ಯಾಯ ದೊರಕಿಸುವುದು ಹೇಗೆ?
ಇಷ್ಟೆಲ್ಲಾ ಗೊತ್ತಾದ ಮೇಲೂ ಸುಮ್ಮನಿರುವುದು ಮಾನವೀಯತೆ ಅಲ್ಲಾ, ಮನುಷ್ಯತ್ವ ಅಲ್ಲಾ, ಏನಾದರೂ ಪ್ಲಾನ್ ಮಾಡಲೇಬೇಕು."
"ಅಲ್ಲಿದ್ದವರನ್ನೆಲ್ಲ ಇಲ್ಲಿಗೆ ಕರೆತಂದುಬಿಟ್ಟರೆ, ಅಲ್ಲಿ ವೃದ್ದರೇ ಇಲ್ಲಾ ಎಂದ ಮೇಲೆ ಹೇಗೆ ಆಶ್ರಮ ನಡೆಸುತ್ತಾಳೆ ಆ ಜಾನಕಿ."
"ಅದು ಹೇಗೆ ಸಾಧ್ಯ ರಿತು.
ಅಲ್ಲಿದ್ದವರನ್ನೆಲ್ಲ ಇಲ್ಲಿಗೆ ಕರೆತಂದರೆ ಇಲ್ಲಿ ಜಾಗ ಸಾಕಾಗುತ್ತದೆಯೋ, ಅವರ ನಿರ್ವಹಣೆಯ ಖರ್ಚಿಗೇನು ಮಾಡುವುದು.
ಅದೂ ಅಲ್ಲದೇ ಇವರಂತ ಅಮಾಯಕರು ಮತ್ತಷ್ಟು ಜನ ಸಿಕ್ಕೆ ಸಿಗುತ್ತಾರೆ, ಸಿಗದಿದ್ದರೆ ಹುಡುಕುತ್ತಾಳೆ ಅವಳು.
ಅಲ್ಲಿ ಸರ್ಕಾರ ಕಟ್ಟಿಸಿರುವ ಕಟ್ಟಡ ಇದೆ.
ಸರ್ಕಾರ ಕೊಡುತ್ತಿರುವ ಗ್ರಾಂಟ್ ಇದೆ ಜೊತೆಗೆ ದಾನಿಗಳಿದ್ದಾರೆ.
ಈ ಎಲ್ಲಾ ಸದುಪಯೋಗ ಆಗಬೇಕು ತಾನೇ ಅಲ್ಲಿನ ಅನ್ಯಾಯ ಆಕ್ರಮಗಳನ್ನೆಲ್ಲ ಬಯಲಿಗಿಟ್ಟು, ಸರ್ಕಾರವೇ ಆಕೆಗೆ ಶಿಕ್ಷೆಯಾಗುವಂತೆ ನೋಡಿಕೊಂಡು, ಅಪಾತ್ರರ ಕೈಯಿಂದ ಆ ಆಶ್ರಮವನ್ನು ಬಿಡಿಸಿಕೊಂಡು ಯೋಗ್ಯರಾದವರ ಕೈಗಿಡುವ ಕೆಲಸ ಮಾಡಬೇಕಾಗಿದೆ.
ಅದು ನಮ್ಮಿಂದಲೇ ಆಗಬೇಕು.
ಇವ್ಯಾರೂ ಈ ಧೈರ್ಯ ಮಾಡಬಾರದು.
ನಮಗೆ ತಾನೇ ವಸ್ತುಸ್ಥಿತಿಯ ಅರಿವಿರುವುದು."
"ನೀವು ಹೇಳೋದು ಸರೀನೇ.
ಮೊದಲು ಇಲ್ಲಿ ಬಂದಿದ್ದಾರಲ್ಲ ಅವರಿಂದ ಕಂಪ್ಲೇಂಟ್ ಕೊಡಿಸಿ ರೈಡ್ ಮಾಡುವ ಹಾಗೆ ಮಾಡಿದರೆ ಹೇಗೆ" ಸಲಹೆ ನೀಡಿದಳು.
"ಒಳ್ಳೆ ಸಲಹೆನೆ ಆದ್ರೆ ಕಂಪ್ಲೇಂಟ್ ಕೊಟ್ಟ ಕೂಡಲೇ ಅದು ಅವಳಿಗೆ ತಿಳಿಯದೆ ಇರುತ್ತಾ, ಆ ಎಲ್ಲಾ ವ್ಯವಸ್ಥೆ ಮಾಡಿಕೊಂಡಿರುತ್ತಾಳೆ, ರೈಡ್ ಮಾಡುವ ವೇಳೆಗೆ ತಪ್ಪು ಸಿಗದಂತೆ ಮಾಡುತ್ತಾಳೆ.
ಆಗ ಸೋಲು ನಮಗೆ, ಆಶ್ರಮ ಯಥಾಸ್ಥಿತಿಯಲ್ಲಿಯೇ ಮುಂದುವರಿಯುತ್ತದೆ.
ಅಲ್ಲದೆ ಇವರಿಬ್ಬರೂ ಬೇರೆ ಹೊರಗೆ ಬಂದುಬಿಟ್ಟಿದ್ದಾರೆ.
ಈಗ ಅವಳು ಹುಶಾರಾಗಿಯೇ ಮ್ಯಾನೆಜ್ ಮಾಡ್ತಾಳೆ."
"ಹಾಗಾದ್ರೆ ಒಂದು ಕೆಲಸ ಮಾಡೋಣ ಸೂರಜ್, ಇಲ್ಲಿಗೆ ಬಂದಿರುವವರನ್ನು ಯಾರಿಗೂ ಸಂಶಯ ಬರದಂತೆ ಕಳುಹಿಸಿಬಿಡೋಣ.
ಮೊದಲು ಅವರಿಂದ ಒಂದು ಕಂಪ್ಲೆಂಟ್ ಮತ್ತು ಅವರ ಹೇಳಿಕೆಯನ್ನು ರೆಕಾರ್ಡ್ ಮಾಡಿಟ್ಟುಕೊಳ್ಳೋಣ.
ನಾವು ಏನು ಗೊತ್ತಿಲ್ಲದವರಂತೆ ದಾರಿಯಲ್ಲಿ ಸಿಕ್ಕರು ಕರೆದುಕೊಂಡು ಬಂದಿದ್ದೇವೆ ಅಂತ ಬಿಟ್ಟು ಬರೋಣ.
ಅವರು ಏನಾದರೂ ಸುಳ್ಳು ಹೇಳಿ, ಅವಳಿಂದ ಬಚಾವ್ ಆಗಲಿ, ಒಂದು ವೇಳೆ ದಂಡಿಸಿದರೂ ದಂಡಿಸಲಿ ಅಲ್ಲಿನ ವಾತಾವರಣ ತಿಳಿಯಾಗಿ ಮೊದಲಿನ ಸ್ಥಿತಿಗೆ ಮರಳಿದಾಗ, ಇಲ್ಲಿನ ಸುಳಿವು ಹೊರಗೆ ಹೋಗಿಲ್ಲ ಅನ್ನೋ ಧೈರ್ಯ ಅವಳಿಗೆ ಬಂದಿರುತ್ತದೆ.
ಆಗ ನಾವು ಇದ್ದಕ್ಕಿದ್ದಂತೆ ಪತ್ರಿಕೆಯವರು, ಟಿ.ವಿ.ಯವರು ಜನನಾಯಕರು, ಪೊಲೀಸರು ಹೀಗೆ ಸಾಧ್ಯವಾದವರನ್ನೆಲ್ಲ ಸೇರಿಸಿ ದಿಢೀರನೆ ಭೇಟಿಕೊಡುವ ಹಾಗೆ ಮಾಡೋಣ.
ಅಷ್ಟರೊಳಗೆ ಇಲ್ಲಿಂದ ಹೋದವರು ಅಲ್ಲಿರುವವರನ್ನು ಮಾನಸಿಕವಾಗಿ ಸಿದ್ಧತೆ ಮಾಡಿರಲಿ, ಎಲ್ಲರಿದಿರು ಧೈರ್ಯವಾಗಿ ತಮ್ಮ ನೋವು ಕಷ್ಟಗಳನ್ನು ತೋಡಿಕೊಳ್ಳಲಿ. 
ಟಿ.ವಿ.ಪತ್ರಿಕೆಯ ಮಾಧ್ಯಮದವರು ಆದನ್ನೆಲ್ಲ ದಾಖಲಿಸಿಕೊಂಡುಬಿಡುತ್ತಾರೆ, ಆದೇ ನಮಗೆ ಮುಖ್ಯ ಸಾಕ್ಷಿಯಾಗುತ್ತದೆ.
ಆ ಹಿನ್ನೆಲೆ, ಹಾಗು ತನಿಖೆಯಿಂದ ನಿಜಾಂಶ ತಿಳಿದು ತಪ್ಪಿತಸ್ಥರಿಗೆ ಶಿಕ್ಷೆ ಆಗಬಹುದು" ದೀರ್ಘವಾಗಿ ಹೇಳುತ್ತಾ ಹೋದಳು ರಿತು.
ಸೂರಜ್‌ಗೂ ಸರಿ ಎನಿಸಿತು.
ಇದೂ ಒಂದು ಪ್ರಯತ್ನ ನಡೆದುಹೋಗಲಿ ಎಂದು ರಿತುವಿನ ಪ್ಲಾನ್‌ಗೆ ಒಪ್ಪಿಗೆ ಸೂಚಿಸಿದ.
ತಕ್ಷಣವೇ ಅವರಿಬ್ಬರನ್ನು ಕರೆಸಿ ಮುಂದಿನ ಕಾರ್ಯಕ್ರಮ ತಿಳಿಸಿದರು.
ಅಲ್ಲಿಗೆ ಪುನಃ ಹೋಗಲು ಅವರಿಗೆ ಧೈರ್ಯವೇ ಇಲ್ಲವಾಗಿತ್ತು.
ಸೂರಜ್ ಮತ್ತು ರಿತು ಧೈರ್ಯ ತುಂಬಿದ ಮೇಲೆ ಆತಂಕದಿಂದಲೇ ಒಪ್ಪಿಕೊಂಡರು.
ನಿಮ್ಮ ಬೆನ್ನ ಹಿಂದೆ ನಾವಿದ್ದೇವೆ.
ನಿಮಗೇನು ಆಗದಂತೆ ಕಾಪಾಡುವ ಭರವಸೆ ನೀಡಿ, ಅಲ್ಲಿನ ಅವ್ಯವಸ್ಥೆ ಸರಿಪಡಿಸುವ ಭರವಸೆ ಕಳುಹಿಸಿಕೊಟ್ಟರು.
ಹೇಳಿಕೊಟ್ಟಿದ್ದನ್ನು ಮರೆಯದಂತೆ ತಾಕೀತು ಮಾಡಿದರು.
ಅಲ್ಲಿರುವವರಿಗೆಲ್ಲ ವಿಷಯವನ್ನು ಸೂಕ್ಷ್ಮವಾಗಿ ತಿಳಿಸಿ ಸಿದ್ಧವಾಗಿರುವಂತೆ ತಿಳಿಸಿಕೊಟ್ಟರು.
ಕಾರ್ಯಾಚರಣೆ ಸಿದ್ಧವಾಯಿತು.
ಇಲ್ಲಿನವರಿಗೂ ತಿಳಿಯದಂತೆ ವಾಸು ಸೂರಜ್, ರಿತು ಯೋಜನೆ ರೂಪಿಸಿದರು.
ಕಂಪ್ಲೇಂಟ್ ಬರೆಸಿಕೊಂಡಾಗಿತ್ತು.
ಅವರು ಹೇಳಿದನ್ನೆಲ್ಲ ರೆಕಾರ್ಡ್ ಮಾಡಿಕೊಂಡು ತಮಗೆ ತುಂಬಾ ಬೇಕಾಗಿರುವ ಪೊಲೀಸ್ ಇಲಾಖೆಯ ಮುಖ್ಯಸ್ಥರೊಂದಿಗೆ ಎಲ್ಲವನ್ನು ತಿಳಿಸಿ ಪ್ರತ್ಯಕ್ಷ ನೋಡಲು ಬರುವಂತೆ ಮನವಿ ಮಾಡಿಕೊಂಡರು.
ವಿವಿಧ ಟಿ.ವಿ.ಚಾನಲ್, ಪತ್ರಿಕೆಯವರನ್ನು ನೇರವಾಗಿಯೇ ಭೇಟಿ ಮಾಡಿ ದಿಢೀರನೆ ಆಶ್ರಮಕ್ಕೆ ಬಂದು ಅಲ್ಲಿನವರನ್ನು ಸಂದರ್ಶಿಸಬೇಕೆಂದು ಒಪ್ಪಿಗೆ ಪಡೆದುಕೊಂಡರು.
ಅಲ್ಲಿನ ಜನನಾಯಕರನ್ನು ಸೇರಿಸಿಕೊಂಡರು.
ಒಂದು ಒಳ್ಳೆ ಮುಹೂರ್ತದಲ್ಲಿ ಎಲ್ಲವನ್ನು ಸಿದ್ಧಪಡಿಸಿಕೊಂಡು ಎಲ್ಲರನ್ನು ಕರೆದುಕೊಂಡು ಆಶ್ರಮಕ್ಕೆ ಧಾಳಿ ಇಟ್ಟರು.
ಇಡೀ ಒಂದು ವ್ಯಾನಿನ ಭರ್ತಿ ಮಾಧ್ಯಮದವರು, ಪೊಲೀಸಿನವರು, ರಾಜಕೀಯ ಮುಖಂಡರು ಇದ್ದರು.
ಇದಕ್ಕೆ ಹಿನ್ನೆಲೆಯಾಗಿ ಸೂರಜ್ ತನ್ನ ಅಜ್ಜಿಯ ನೆನಪಿಗಾಗಿ ಆ ಆಶ್ರಮದವರಿಗೆ ಬಟ್ಟೆ ಹಂಚುವ ಕಾರ್ಯಕ್ರಮ ಇಟ್ಟುಕೊಂಡು ಇರುವ ವಿಷಯವನ್ನು ಗೌಪ್ಯವಾಗಿರಿಸಿಕೊಂಡು ಬಟ್ಟೆಯ ಸಮೇತ ದಿಢೀರನೇ ಆಶ್ರಮದೊಳಗೆ ನುಗ್ಗಿದ.
ಪೊಲಿಸ್ ಅಧಿಕಾರಿಗೆ ಮಾತ್ರ ನೈಜ ವಿಷಯದ ಅರಿವಿತ್ತು.
ಆಶ್ರಮಕ್ಕೆ ಭೇಟಿ ನೀಡಿದ ಸಮಯದಲ್ಲಿ ಜಾನಕಿ ಇರಲಿಲ್ಲ.
ಆಕೆಯ ದಾಂಡಿಗರು ಒಳಗೆ ಬಿಡದಂತೆ ತಡೆಯಲು ಪ್ರಯತ್ನ ನಡೆಸಿದರು.
ಆದರೆ ಪೊಲಿಸ್ ಅಧಿಕಾರಿ, ಟಿ.ವಿ.ಚಾನಲ್‌ರವರನ್ನು ರಾಜಕೀಯ ಮುಖಂಡರನ್ನು ಕಂಡು ತಮ್ಮ ಪ್ರಯತ್ನ ನಿಲ್ಲಿಸಿ ತಮ್ಮ ನಾಯಕಿಗೆ ಮಾಹಿತಿ ಮುಟ್ಟಿಸಿದರು.
ದಡದಡನೇ ಒಳನುಗ್ಗಿದವರೇ ಸೂರಜ್‌ನ ಸಲಹೆಯಂತೆ ಟಿ.ವಿ.ಯವರು ಅಲ್ಲಿರುವುದನ್ನು ಚಿತ್ರಿಕರಿಸಲು ಶುರುವಿಟ್ಟರು.
ಹರಕಲು ಬಟ್ಟೆಯಲ್ಲಿ ಬೆಳಿಗ್ಗೆಯಿಂದ ತಿನ್ನಲು ಏನೂ ಇಲ್ಲದೆ ಹಸಿವಿನಿಂದ ಕಂಗಾಲಾಗಿದ್ದ ಅಲ್ಲಿನ ಜನರ ನೈಜ ಚಿತ್ರಣ ಅಲ್ಲಿದ್ದವರಿಗೆಲ್ಲ ದೊರೆಯಿತು.
ಮಾಧ್ಯಮದವರು ಒಬ್ಬರದೇ ಸಂದರ್ಶನ ಮಾಡಿಕೊಂಡರು.
ಮೊದಲೇ ತಯಾರಿದ್ದ ಜನ ತಮ್ಮೆಲ್ಲ ಕಷ್ಟ, ನೋವುಗಳನ್ನು ಮುಚ್ಚಿಡದೆ ಹೇಳಿಕೊಳ್ಳುತ್ತ ಕಣ್ಣೀರಿಟ್ಟರು.
ಆ ಕೊಳಕು ಪರಿಸರ, ಹಿಂದಿನ ದಿನವಷ್ಟೆ ಕೆಲಸ ಮಾಡಿಲ್ಲವೆಂದು ಹೊಡೆದು ಬಾಸುಂಡೆ ಬಂದ ವ್ಯಕ್ತಿಗಳನ್ನು, ಅವರ ಮಾತುಗಳನ್ನು ರೆಕಾರ್ಡ್ ಮಾಡಿಕೊಂಡರು.
ಅಡುಗೆ ಮನೆಯಲ್ಲಿ ತರಕಾರಿ ಇಲ್ಲದೆ ರುಚಿ ಶುಚಿ ಇಲ್ಲದ ಅಡುಗೆಯನ್ನು ಚಿತ್ರಿಸಿಕೊಂಡರು.
ಜಾನಕಿ ಬರುವ ವೇಳೆಗೆ ಎಲ್ಲರ ಸಂದರ್ಶನ ಮಾಡಿ ಮುಗಿಸಿ, ಅವರ ಹೇಳಿಕೆಗಳನ್ನೆಲ್ಲ ದಾಖಲಿಸಿಕೊಂಡು ಆಶ್ರಮದ ವಾಸ್ತವವನ್ನು ಕಂಡು ಬಂದಿದ್ದವರೆಲ್ಲ ಕೆರಳಿ ನಿಂತಿದ್ದರು.
ಗಾಬರಿಯಾಗಿ ಬಂದಿದ್ದ ಜಾನಕಿಯ ಮಾತುಗಳನ್ನು ಕೇಳುವ ಸ್ಥಿತಿಯಲ್ಲಿ ಅವರ್ಯಾರೂ ಇರಲಿಲ್ಲ.
ವೃದ್ದರನ್ನು ದೈಹಿಕ ದಂಡನೆ ಮಾಡಿ, ಅವರನ್ನು ಬಂಧಿಸಿಟ್ಟ ಅಪರಾಧದ ಮೇಲೆ ಜಾನಕಿಯನ್ನು ಪೊಲೀಸರು ಅರೆಸ್ಟ್ ಮಾಡಿದರು.
ಕೇಸು ಕೋರ್ಟಿನಲ್ಲಿ ನಡೆಯುವುದೆಂದು ತಿಳಿಸಿ ಆಕೆಯನ್ನು ತಮ್ಮ ಪೊಲೀಸ್ ಜೀಪಿನಲ್ಲಿ ಕರೆದೊಯ್ದರು.
ತಾತ್ಕಾಲಿಕವಾಗಿ ಅಲ್ಲಿನ ನಿರ್ವಹಣೆಯನ್ನು ವಹಿಸಲು ಸೂರಜ್‌ಗೆ ತಿಳಿಸಿ ಮುಂದಿನ ವ್ಯವಸ್ಥೆಯನ್ನು ಆದಷ್ಟು ಬೇಗ ಮಾಡುವ ಭರವಸೆ ನೀಡಿದರು.
ಕೋರ್ಟಿನಲ್ಲಿ ಜಾನಕಿಯ ಎಲ್ಲಾ ಅಪರಾಧವೂ ಸಾಬೀತಾಗಿ ಜೈಲು ಶಿಕ್ಷೆಯಾಯಿತು.
ಮಾಡಿದ ಪಾಪಕ್ಕೆ ಜಾನಕಿ ನಾಲ್ಕು ವರ್ಷ ಜೈಲಿನಲ್ಲಿ ಕೊಳೆಯುವಂತಾಯಿತು.
ಶಿಕ್ಷೆಯಿಂದ ತಪ್ಪಿಸಿಕೊಳ್ಳಲು, ತನ್ನ ಅಪರಾಧ ಸಾಬೀತಾಗದಂತೆ ಮಾಡಿದ ಆಕೆಯ ಯಾವ ಪ್ರಯತ್ನವೂ ಯಶಸ್ವಿಯಾಗಲಿಲ್ಲ.
ದುಡ್ಡು ಇಲ್ಲಿ ಕೆಲಸ ಮಾಡಲೇ ಇಲ್ಲ.
ಪತ್ರಿಕಾ ಮಾಧ್ಯಮ, ದೃಶ್ಯ ಮಾಧ್ಯಮದವರ ಸಹಕಾರ ಕೂಡ ಇಲ್ಲಿ ಅಪಾರವಾಗಿತ್ತು.
ಅಂತೂ ನ್ಯಾಯಕ್ಕೆ ಜಯ ಸಿಕ್ಕಿತ್ತು.
ಜಾನಕಿ ಟ್ರಸ್ಟ್ ವಜಾ ಆಗಿ ಅಲ್ಲಿ ಸೂರಜ್‌ನ ಸಲಹೆಯಂತೆ, ಡಾ||ರಾಮದಾಸರು ಸಹಕಾರ ತತ್ವದಡೀ ಒಂದು ಟ್ರಸ್ಟನ್ನು ಶುರು ಮಾಡಿ ಅಲ್ಲಿನ ಅವ್ಯವಸ್ಥೆಗಳನ್ನೆಲ್ಲ ಸರಿಪಡಿಸಿ ನಮ್ಮ ಮನೆಯಲ್ಲಿ ನಡೆಯುವಂತೆ ಎಲ್ಲಾ ಅನುಕೂಲಗಳನ್ನು ಮಾಡಿಕೊಟ್ಟರು.
ಆ ನಗರದ ಅನೇಕ ಶ್ರೀಮಂತರು, ಸಮಾಜ ಸೇವಕರು ಆ ಟಸ್ಟ್ ನಲ್ಲಿದರು.
ಆ ಆಶ್ರಮದ ಆಡಳಿತ ಯಾರೊಬ್ಬರ ಕೈಯಲ್ಲಿಯೂ ಇರದೇ ಇಡೀ ಸದಸ್ಯರ ಕೈಯಲ್ಲಿತ್ತು.
ಆಸಹಾಯಕ ವೃದ್ದರ ಬಗ್ಗೆ ಖಾಳಜಿ, ವಾತ್ಸಲ್ಯ ಇದ್ದಂತಹ ಆ ಸದಸ್ಯರು ತುಂಬು ಹೃದಯದಿಂದ ಅಲ್ಲಿನ ಆಡಳಿತ ನಡೆಸಲು ಮುಂದಾಗಿದ್ದರು.
ಈಗ ಆಶ್ರಮ ಮಾದರಿ ಆಶ್ರಯವಾಗಿತ್ತು.
ನಿರಾಶ್ರಿತ ವೃದ್ದರನ್ನು ಕೈಬೀಸಿ ಕರೆಯುತ್ತ ಬಂದಂತಹ ವೃದ್ದರಿಗೆ ತನ್ನ ಬೆಚ್ಚನೆಯ ಮಡಿಲಿನ ಆಶ್ರಯ ನೀಡಿ ಸುಕ್ಕುಗಟ್ಟಿದ ಮೊಗಗಳಲ್ಲಿ ಮುಗುಳ್ನಗೆ ಬೀರುತ್ತಿದೆ.
ಹೊತ್ತುಹೊತ್ತಿಗೆ ರುಚಿ, ಶುಚಿ, ಆರೋಗ್ಯಪೂರ್ಣವಾದ ತಿಂಡಿ, ಊಟ, ಅಡುಗೆ ಮಾಡಲು ಯೋಗ್ಯರಾದ ಅಡುಗೆಯವರು, ಕಾಳಜಿಯಿಂದ ನೋಡಿಕೊಳ್ಳುವ ಸಿಬ್ಬಂದಿ ವರ್ಗದವರು, ಮಲಗಲು ಮೆತ್ತನೆಯ ಹಾಸಿಗೆ ಹಾಸಿರುವ ಮಂಚ, ತಮ್ಮ ವಸ್ತುಗಳನ್ನು ಇಟ್ಟುಕೊಳ್ಳಲು, ಜೋಪಾನ ಮಾಡಲು ಕಬ್ಬಿಣದ ಬೀರು ಬೇಸರ ಕಳೆಯಲು ದೊಡ್ಡದಾದ ಟಿ.ವಿ., ಕಣ್ಣಮುಂದಿನ ಹಚ್ಚ ಹಸುರಿನ ನೋಟ, ಇಲ್ಲಿನವರ ನೆಮ್ಮದಿಗೆ ಈಗ ಕೊರತೆಯೇ ಇಲ್ಲ.
ಸ್ವರ್ಗ ಸಮಾನವಾಗಿರುವ ಆಶ್ರಮ ಮತ್ತಷ್ಟು ನಿರಾಶ್ರಿತರನ್ನು ಕೈಬೀಸಿ ಕರೆಯುತ್ತದೆ.
ಇಷ್ಟೆಲ್ಲ ಅದ್ಭುತವನ್ನು ಕಂಡ ಆಶ್ರಮವಾಸಿಗಳು ಸೂರಜ್‌ನನ್ನು ದೇವರಂತೆ ಕೈ ಎತ್ತಿ ಮುಗಿಯುತ್ತಾರೆ.
ಅವರೆಲ್ಲರ ಪಾಲಿಗೆ ಸೂರಜ್ ದೈವಾಂಶ ಸಂಭೂತವೇ ಆಗಿಬಿಟ್ಟಿದ್ದಾನೆ.
ಇದೆಲ್ಲ ಕ್ರೆಡಿಟ್ ನಿನ್ನದು ಎಂದು ರಿತುವಿನೆಡೆ ಸೂರಜ್‌ ಕೈತೋರುತ್ತಾನೆ.
ಇದಕ್ಕೆಲ್ಲ ಕಾರಣ ವಾಸು ಎಂದು ರಿತು ಜಾರಿಕೊಳ್ಳುತ್ತಾಳೆ.
ಸದಾ ಹಸನ್ಮುಖಿಯಾಗಿ, ಪಾದರಸದಂತೆ, ಚಟುವಟಿಕೆಯಿಂದ ಕೆಲಸ ಮಾಡುತ್ತಿದ್ದ ಹುಡುಗಿ ನಿಷ್ಕ್ರಿಯಳಾಗಿ ಅರೆಗಳಿಗೆ ಕುಳಿತರೂ ಏಕೊ ಸೂರಜ್‌ಗೆ ಸಹಿಸಲಾಗುತ್ತಿರಲಿಲ್ಲ.
ಮೊದಲ ದಿನವೇ ಅವಳ ಬಗ್ಗೆ ಒಳ್ಳೆಯ ಭಾವನೆ ಮಿಡಿದಿತ್ತು.
ಯಾವುದೋ ಅನಾಥ ಮಗುವಿಗಾಗಿ ಆಕೆ ತೋರಿದ ಆಸಕ್ತಿ ಕಾಳಜಿ ಮೆಚ್ಚುಗೆಯಾಗಿತ್ತು.
ಅನ್ಯರಿಗೆ ಮಿಡಿಯುವ ಅವಳ ಮಾನವೀಯತೆ, ಅದಕ್ಕಾಗಿ ಅವಳು ಪಡುವ ಶ್ರಮ ರಿತು ಸಾಧಾರಣ ಮನಸ್ಸಿನ ಹುಡುಗಿಯಲ್ಲ ಎಂದು ನಿರೂಪಿಸಿ ಬಿಟ್ಟಿದ್ದಳು.
ಮಿಂಚುವನ್ನು ಇಲ್ಲಿಯೇ ಉಳಿಸಿಕೊಳ್ಳಲು, ತನ್ನ ಮುಂದಿನ ಭವಿಷ್ಯದ ಬಗ್ಗೆ ಕೊಂಚವೂ ಚಿಂತಿಸದೆ, ಹಿಂದೆ-ಮುಂದೆ ನೋಡದೆ ದತ್ತು ತೆಗೆದುಕೊಳ್ಳುವ ಎಂದು ಹೇಳಿಬಿಟ್ಟಾಗ ಅವಳ ಹೃದಯ ಔದಾರ್ಯದ ಪರಿಚಯವಾಗಿತ್ತು.
ಇಲ್ಲಿನ ವೃದ್ದರ ಪ್ರೀತಿ ಗಳಿಸಿದ ರೀತಿ, ಅವರ ಬಗ್ಗೆ ತೋರುವ ಅವಳ ಒಲವು, ಕೆಲಸದಲ್ಲಿನ ಶ್ರದ್ದೆ ಇವೆಲ್ಲವೂ ಒಂದೊಂದಾಗಿ ಸೂರಜ್‌ನನ್ನು ಸೆಳೆಯುತ್ತಿದ್ದವು.
ಅವಳ ಜತೆ ಇದ್ದಷ್ಟು ಸಮಯವೂ ಮನಸ್ಸಿಗೆ ಹಾಯೆನಿಸುತ್ತಿತ್ತು.
ತಾನು ಇಲ್ಲಿಗೆ ಬಂದ ದಿನ ಮನೆಯಲ್ಲಾದ ಬದಲಾವಣೆ ನೋಡಿ ಅಚ್ಚರಿಗೊಂಡಿದ್ದ.
ಈ ಟೇಸ್ಟ್ ಖಂಡಿತ ತಾತನದಲ್ಲ ಅನ್ನಿಸಿತ್ತು.
ಅದು ನಿಜ ಎಂದು ತಿಳಿದಾಗ ಅಚ್ಚರಿಯೂ ಆಗಿತ್ತು.
ಹೆಚ್ಚು-ಕಡಿಮೆ ತನ್ನದೇ ಟೇಸ್ಟ್ ಆಗಲೇ ರಿತುವಿನ ಬಗ್ಗೆ ಆಸಕ್ತಿ ಕೆರಳಿತ್ತು.
"ಸೂರಜ್, ಎಲ್ಲಿ ಕಳೆದುಹೋದೆ?
ದೆಹಲಿಗೆ ಹೋಗಿಬಿಟ್ಟಿದ್ದಿಯಾ?" ರೇಗಿಸಿದಳು.
"ಹೂ ರಿತು, ಅಲ್ಲಿ ಅಮ್ಮ-ಅಪ್ಪ ಇಬ್ಬರೇ.
ನನ್ನ ತುಂಬಾ ಮಿಸ್ ಮಾಡ್ಕೋತಾರೆ.
ಅಲ್ಲಿಂದ ಇಲ್ಲಿಗೆ ಬರೋಕೆ ಅವರು ಸಿದ್ಧವಿಲ್ಲ.
ನನಗೆ ಅಲ್ಲಿರೋಕೆ ಇಷ್ಟ ಇಲ್ಲ.
ಅಜ್ಜಿ ಇರೋ ತನಕ ಪ್ರತಿವರ್ಷ ರಜೆಗೆ ಬರ್ತಾ ಇದ್ದೆ.
ಹಾಗೆ ಬರುವಾಗ ಎಷ್ಟು ಖುಷಿ ಇರ್ತಾ ಇತ್ತೋ ಹೋಗುವಾಗ ಅಷ್ಟೇ ಬೇಸರ ಆಗ್ತಾ ಇತ್ತು.
ಇಲ್ಲಿರುವಷ್ಟು ದಿನ ಬಂಧನ ಕಳಚಿದ ಹಕ್ಕಿ ಹಾಗೆ ಹಾರಾಡ್ತಾ ಇದ್ದೆ.
ಅಜ್ಜಿ ತುಂಬಾ ಮುದ್ದು ಮಾಡ್ತಾ ಇದ್ದಳು.
ಒಂದು ದಿನವೂ ಬೇಸರಪಡಿಸುತ್ತ ಇರಲಿಲ್ಲ.
ನನ್ನ ಮನಸ್ಸನ್ನು ಅರ್ಥಮಾಡಿಕೊಂಡು, ಅದರಂತೆ ನನ್ನನ್ನು ನೋಡಿಕೊಳ್ಳುತ್ತ ಇದ್ದಳು.
ದೆಹಲಿಗೆ ಹೋದ ಕೂಡಲೇ ನಂಗೆ ಸೆರಮನೆ ವಾಸ, ಒಳ್ಳೆ ಜೈಲಿನಲ್ಲಿ ಇದ್ದಂತೆ ಇರಬೇಕಾಗುತ್ತಿತ್ತು.
ಅಪ್ಪ ತುಂಬಾ ಸ್ಟಿಕ್ಟ್ ಒಂದೇ ಒಂದು ದಿನ ನನ್ನ ಜತೆ ಸದರವಾಗಿ ಮಾತಾಡುತ್ತಿರಲಿಲ್ಲ.
ಮಕ್ಕಳನ್ನು ತುಂಬಾ ಶಿಸ್ತಾಗಿ ಬೆಳೆಸಬೇಕು ಅನ್ನೋದೆ ಅವರ ನಿಲುವಾಗಿತ್ತು.
ಅವರ ಶಿಸ್ತಿಗೆ ಬಲಿಯಾದ ನಾನು , ಅಪ್ಪನ ಜತೆ, ಅಪ್ಪ ಇರುವ ಊರು ಎಲ್ಲವನ್ನೂ ದ್ವೇಷಿಸಿದೆ.
ಅಪ್ಪನಿಗೆ ನನ್ನ ಡಾಕ್ಟರಾಗಿ ಮಾಡುವ ಇಷ್ಟವಿತ್ತು.
ಅವರಿಗಿಷ್ಟ ಅಂತಾನೇ ಅದನ್ನ ತಿರಸ್ಕರಿಸಿದೆ.
ನನ್ನ ಮೇಲೆ ಅವರ ಒತ್ತಡ ಜಾಸ್ತಿ ಆದಂತೆಲ್ಲ ನಾನು ಅವರಿಂದ ದೂರ ಆಗ್ತಾ ಬಂದೆ.
ಅಜ್ಜಿಗೂ ಇದು ಅರ್ಥವಾಗಿ ನನ್ನ ಬದಲಾಯಿಸೋಕೆ ನೋಡಿದ್ರು.
ಆದ್ರೆ ಬದಲಾಗದ ಸ್ಥಿತಿನಾ ನಾನು ತಲುಪಿದ್ದೆ.
ಅಪ್ಪ ಯಾವತ್ತೂ ತಮ್ಮ ನಿಲುವು ಬದಲಾಯಿಸುವವರೇ ಅಲ್ಲ" ಎಲ್ಲವನ್ನೂ ಬಡಬಡಿಸಿದ.
"ನಿಮ್ಮ ಅಮ್ಮ ನಿಮ್ಗೆ ಸಪೋರ್ಟ್ ಮಾಡುತ್ತಿರಲಿಲ್ಲವೇ?" ಪ್ರಶ್ನಿಸಿದಳು.
"ಮೊದಮೊದಲು ನನ್ನ ವಹಿಸಿಕೊಂದು ಅಮ್ಮ-ಅಪ್ಪನ್ ಜತೆ ಜಗಳ ಆಡ್ತಾ ಇದ್ದಳು.
ಆದರೆ ಬರಬರುತ್ತಾ ನನ್ನ ಸೆಳೆತ ಇಲ್ಲಿದೆ ಅಂತ ಗೊತ್ತಾದ ಮೇಲೆ ಅವಳು ಅಪ್ಪನ ಥರಾನೇ ಆಡೋಕೆ ಪ್ರಾರಂಭಿಸಿದಳು.
ಅವಳಿಗೂ ನನ್ನ ಮೇಲೆ ನೂರಾರು ಕನಸುಗಳು.
ಆದರೆ ಅವೆಲ್ಲವೂ ನನ್ನ ಮನಸ್ಸಿನ ವಿರುದ್ದವಾಗಿದ್ದವು.
ಅಜ್ಜಿಯ ಆದರ್ಶ, ಅವಳ ಗುಣಗಳು ನನ್ನ ಮೇಲೆ ಪ್ರಭಾವ ಬೀರಿದ್ದವು.
ನಾನೂ ಅಜ್ಜಿಯಂತೆಯೇ ಆಗಬೇಕು ಅನ್ನುವ ಆಸೆ ಆಗಲೇ ನನ್ನಲ್ಲಿ ಮೊಳೆಯುತ್ತಿತ್ತು.
ಹಾಗಾಗಿ ಅಮ್ಮ, ನಾನು ಇಲ್ಲಿಗೆ ಬರುವುದನ್ನು ತಡೆದು, ರಜಾದಿನಗಳಲ್ಲಿ ಯಾವುದಾದರೂ ಕೋರ್ಸಿಗೆ ಸೇರಿಸಿಬಿಡುತ್ತಿದ್ದಳು.
ಅಜ್ಜ-ಅಜ್ಜಿ ಇಲ್ಲಿ ನನಗಾಗಿ ಜಾತಕಪಕ್ಷಿಯಂತೆ ಕಾಯುತ್ತಿದ್ದದ್ದು ನನಗೆ ಅರಿವಾಗಿ ಸಂಕಟಪಡುತ್ತಿದ್ದೆ.
ಅಜ್ಜ-ಅಜ್ಜಿ ಎಷ್ಟು ಹೇಳಿದರು, ಇಲ್ಲಿಗೆ ವರ್ಗ ಮಾಡಿಸಿಕೊಂಡು ಬಂದುಬಿಡು ಅಂತ.
ಆದರೆ ಅಪ್ಪ ಕೊನೆವರೆಗೂ ಒಪ್ಪಲೇ ಇಲ್ಲ.
ಅಜ್ಜಿ-ಅಜ್ಜನನ್ನೇ ಅಲ್ಲಿಗೆ ಕರೆಸಿಕೊಳ್ಳುವ ಪ್ರಯತ್ನ ನಡೆಸಿ, ನಿರಾಶರಾಗಿದ್ದರು.
ಈ ವೃದ್ದಾಶ್ರಮದ ಮೇಲಂತೂ ಅವರಿಗೆ ವಿಪರೀತ ಆಸಹನೆ, ಇದರಿಂದಾಗಿಯೇ ಅಜ್ಜ-ಅಜ್ಜಿ ಇಲ್ಲೇ ಇರುವಂತಾಗಿರುವುದು ಅನ್ನೋ ಭಾವನೆ ಅವರಿಗೆ.
ಆದರೆ ಅಜ್ಜ-ಅಜ್ಜಿ ನೊಂದುಕೊಳ್ಳುತ್ತಾರೆಂದು ಅದನ್ನು ತೋರಿಸಿಕೊಳ್ಳಲಾರರು.
ಈಗಂತೂ ಇನ್ನೂ ಕೊಪವೇ.
ನಾನೂ ಇಲ್ಲಿಯೇ ಬಂದಿದ್ದೀನಿ ಅಂತ ಅವರಿಗೆ ತುಂಬಾ ತುಂಬಾನೇ ಸಿಟ್ಟು.
ನಾನಾದರೂ ಏನು ಮಾಡಲಿ?
ನನ್ನ ಆಸಕ್ತಿ, ಸೆಳೆತ ಇಲ್ಲಿರುವಾಗ ಅಲ್ಲಿದ್ದು ಏನು ಮಾಡಲಿ?
ಈ ಸಮಾಜ ಸೇವೆ, ನನ್ನ ಆದರ್ಶಗಳನ್ನೆಲ್ಲ ಅಪ್ಪ ಲೇವಡಿ ಮಾಡುತ್ತಾರೆ.
ಅಮ್ಮ ಗೊಳೋ ಎಂದು ಅಳುತ್ತಾಳೆ.
ಅಲ್ಲಿಯೇ ನನ್ನ ಆಫೀಸ್ ತೆರೆದು, ಅಲ್ಲಿಯದೇ ಹುಡುಗಿಯನ್ನು ಮದುವೆಯಾಗಿ, ಅಪ್ಪ ಮಾಡಿರುವ ಆಸ್ತಿಯನ್ನು ಮತ್ತಷ್ಟು ಹೆಚ್ಚಿಸಬೇಕು ಅನ್ನುವುದು ಅವರಿಬ್ಬರ ಆಸೆ.
ನನ್ನ ಬೇರು ಇಲ್ಲಿರುವಾಗ ನಾನು ಅಲ್ಲಿಗೆ ಹೇಗೆ ಚಿಗುರಿ, ಹೂ ಅರಳಿಸಲು ಸಾಧ್ಯ ಹೇಳು ರಿತು?" ದೀರ್ಘವಾಗಿ ಮನದೊಳಗಿನದನ್ನೆಲ್ಲ ರಿತುವಿನ ಮುಂದೆ ತೆರೆದುಕೊಂಡ ಸೂರಜ್.
"ಅಪ್ಪ-ಅಮ್ಮನ ಆಸೆ ಈಡೇರಿಸುವುದು ಮಕ್ಕಳ ಧರ್ಮ ಅಲ್ವಾ ಸೂರಜ್?
ಪಾಪ, ಒಂಟಿಯಾಗಿ ಇದ್ದೊಬ್ಬ ಮಗನಿಂದ ದೂರ ಇದ್ದು, ಆ ಜೀವಗಳು ಅದೆಷ್ಟು ಸಂಕಟಪಡುತ್ತಿದ್ದಾವೋ?"
"ಆದ್ರೆ ಅಪ್ಪ-ಅಮ್ಮನ ಆಸೆ ಈಡೇರಿಸಬೇಕು ಅಂದ್ರೆ ನನ್ನ ಆಸೆಗಳ ಸಮಾಧಿ ಮಾಡಬೇಕಾಗುತ್ತೆ.
ನನ್ನ ಆದರ್ಶಗಳಿಗೆ ಗೋರಿ ಕಟ್ಟಬೇಕಾಗುತ್ತದೆ.
ಅವರು ನೋಯುತ್ತಾರೆ ಎಂದು ನಾನು ನನ್ನ ದಾರಿ ಬಿಟ್ಟುಬಿಡಲೇ ?
ಇದು ಆತ್ಮವಂಚನೆ ಅಲ್ಲವೇ?
ಅಷ್ಟು ಪ್ರೀತಿ ಇದ್ದವರು ಅವರೇ ನನ್ನ ಹಾದಿಗೆ ಬರಲಿ.
ನನ್ನ ಹಾದಿ ಏನು ಕೆಟ್ಟದ್ದಲ್ಲವಲ್ಲ.
ಇಲ್ಲಿ ನಿಜವಾದ ಬದ್ಧತೆ ಇದ್ದರೆ, ಮಗನ ಮೇಲೆ ಪ್ರೀತಿ ಇದ್ದರೆ ನನ್ನ ನಿಲುವನ್ನು ಒಪ್ಪಿಯೇ ಒಪ್ಪುತ್ತಾರೆ.
ಇಲ್ಲವಾದರೆ ಅದು ಕರುಳಿನ ಅನುಬಂಧವೇ ಅಲ್ಲ.
ಬರೀ ಕೊಟ್ಟು, ಕೊಂಡುಕೊಳ್ಳುವ ವ್ಯವಹಾರದ ಸಂಬಂಧ ಮಾತ್ರ.
ಒಂದಷ್ಟು ದಿನ ಈ ಮಗನನ್ನು ಬಯ್ದುಕೊಳ್ಳುತ್ತಾರೆ, ಸಂಕಟಪಡುತ್ತಾರೆ. 
ಕಾಲ ಕಳೆದಂತೆ ಪರಿಸ್ಥಿತಿಗೆ ಹೊಂದಿಕೊಂಡು, ಮಗ ಇಲ್ಲದೆಯೂ ಬದುಕಬಲ್ಲೆವು ಎಂಬಂತೆ ಬದುಕುತ್ತಾರೆ.
ಇದು ವಾಸ್ತವ ಬದುಕಿನ ಸತ್ಯ.
ಇಲ್ಲಿ ಯಾರೂ ಯಾರಿಗೂ ಅನಿವಾರ್ಯವಲ್ಲ" ಅವನ ಮಾತುಗಳು ನೇರವಾಗಿ ಮನದಾಳಕ್ಕೆ ಇಳಿದು, ಇಂದಿನ ತಳಮಳಕ್ಕೆ, ದ್ವಂದ್ವಕ್ಕೆ, ಪ್ರಶ್ನೆಗೆ ಉತ್ತರ ಸಿಕ್ಕಿಯೇಬಿಟ್ಟಿತು, ಮನಸ್ಸು ಹಗುರವಾಯಿತು, ಎದೆಯ ಭಾರ ಕಡಿಮೆಯಾಯಿತು.
ಸಂಕಟ ತಹಬಂದಿಗೆ ಬಂದಿತು.
"ಥ್ಯಾಂಕ್ಸ್ ಸೂರಜ್, ನನ್ನ ಇಕ್ಕಟ್ಟಿನ ಪರಿಸ್ಥಿತಿಯಿಂದ ಪಾರುಮಾಡಿಬಿಟ್ರಿ." ಮನಸ್ಸಿನಲ್ಲಿಯೇ ಹೇಳಿಕೊಂಡಳು.
"ನಿಜ ಸೂರಜ್, ಯಾರೂ ಯಾರಿಗೂ ಅನಿವಾರ್ಯವಲ್ಲ, ಇದೇ ಬದುಕಿನ ಸತ್ಯ, ಇದೇ ವಾಸ್ತವ" ಅಂತರಾಳದಿಂದ ಹೊಮ್ಮಿದ ಭಾವದೊಡನೆ ಹೇಳಿದಳು.
ಭಾನುವಾರ ನೇರವಾಗಿ ಜಸ್ಸುವಿನ ಮನೆಗೆ ಹೋದಳು.
ತನುಜಾ, ಮನು ತಾವು ಕೂಡ ಬರುವುದಾಗಿ ಎಷ್ಟೇ ಹೇಳಿದರೂ ರಿತು ಬೇಡವೆಂದು ಬಿಟ್ಟಳು.
ತಾನೀಗ ಒಬ್ಬಳೇ ಹೋಗಿ ಬರುತ್ತೇನೆ ಎಂದು ಅವರನ್ನು ಸುಮ್ಮನಿರಿಸಿದಳು.
ಅವಳಿಗೆ ಇಷ್ಟವಿಲ್ಲ ಎಂದ ಮೇಲೆ ಬಲವಂತ ಬೇಡವೆಂದು ಸುಮ್ಮನಾದರು.
ರಿತು ತುಂಬಾ ಸಮಾಧಾನದಿಂದಿದ್ದಳು.
ಅವಳ ಮನಸ್ಸು ಆಗಲೇ ಸ್ಪಷ್ಟವಾದ ನಿರ್ಧಾರ ತೆಗೆದುಕೊಂಡಿತ್ತು.
ಹಿಂದಿನಂತೆ ದ್ವಂದ್ವ ಕಾಡಲಿಲ್ಲ.
ತಾನು ಮಾಡುತ್ತಿರುವುದೇ ಸರಿ ಎಂದು ತೀರ್ಮಾನಿಸಿಕೊಂಡಿದ್ದಳು.
ಯಾರ ಅಳಲು, ನೋವು, ನಿರಾಶೆ ನನ್ನನ್ನು ಅಲುಗಾಡಿಸದೆಂಬ ಆತ್ಮವಿಶ್ವಾಸದಿಂದಲೇ ಆ ಮನೆಯೊಳಗೆ ಕಾಲಿಟ್ಟಳು.
ಈ ಮನೆ ಏನು ಅವಳಿಗೆ ಅಪರಿಚಿತವಾಗಿರಲಿಲ್ಲ.
ಅದೆಷ್ಟೋ ಬಾರಿ ಬಂದು ಹೋಗಿದ್ದಳು.
ಆದರೂ ಈ ಬಾರಿ ಬರುವಾಗ ಪ್ರೀತಿಯ ಅಂಕಲ್ ಇಲ್ಲ ಎಂಬ ನೋವು ಕಾಡಿತು.
ನೋವಿನಲ್ಲಿರುವ ಆಂಟಿಯನ್ನು ಹೇಗೆ ಸಮಾಧಾನಿಸಬೇಕೆಂದು ತಿಳಿಯದೆ ಒದ್ದಾಡಿದಳು.
ಇವಳಿಗಾಗಿಯೇ ಕಾಯುತ್ತಿದ್ದ ಜಸ್ವಂತ್ ಅಮ್ಮನ ರೂಮಿಗೆ ಕರೆದೊಯ್ದ.
ಅವಳನ್ನು ಕಂಡವರೇ ಮೌನವಾಗಿ ಅವಳ ಕೈಹಿಡಿದು ಕಣ್ಣೀರು ಸುರಿಸಿದರು.
ಅವರ ದುಃಖಕ್ಕೆ ರಿತುವಿನ ಅಳುವು ಬೆರೆತು, ದುಃಖದಲ್ಲಿ ಸಮಭಾಗಿಗಳಾಗಿದ್ದರು ಆ ಕ್ಷಣ.
ರಿತುವೇ ಮೊದಲು ಚೇತರಿಸಿಕೊಂಡು, "ಆಂಟಿ, ನಾನೀಗ ಏನು ಮಾತನಾಡಿದರೂ ಅದು ಬರೀ ಮಾತಾಗುತ್ತದೆ ಅಷ್ಟೇ.
ನಿಮ್ಮ ನೋವು, ಸಂಕಟ ನಾನಾಡಿದ ಮಾತುಗಳಿಂದ ಕಡಿಮೆ ಆಗಲಾರದು.
ಈ ನೋವು, ದುಃಖ ತಾತ್ಕಾಲಿಕ, ಸಮಾಧಾನ ಮಾಡಿಕೊಳ್ಳಿ ಎಂದು ಹೇಳಲಾರೆ, ಮನಸ್ಸು ಹಗುರವಾಗುವ ತನಕ ಅತ್ತುಬಿಡಿ ಆಂಟಿ" ಎಂದಳು ಮತ್ತೆ.
"ಆಂಟಿ, ನೀವೂ ಜಸ್ಸುವಿನ ಜತೆ ಹೋಗ್ತಾ ಇದ್ದೀರಂತೆ.
ಒಬ್ರೇ ಇಲ್ಲಿದ್ದು ಏನು ಮಾಡುತ್ತೀರಾ?
ತುಂಬಾ ಒಳ್ಳೆ ಕೆಲ್ಸ ಮಾಡ್ತಾ ಇದ್ದೀರಾ, ಅವನಿಗೂ ಜತೆ ಆಯ್ತು, ನಿಮಗೂ ಒಂಟಿತನ ದೂರ ಆಗುತ್ತೆ.
ಈ ರಿತುವಿನ ನೆನಪು ನಿಮಗಿರಲಿ ಆಂಟಿ" ಎಂದ ಕೂಡಲೇ ಜಸ್ಸು,"ಏನು ಹೇಳ್ತಾ ಇದ್ದಿಯಾ ರಿತು" ಕಿರುಚಿಯೇ ಬಿಟ್ಟ.
"ಜಸ್ಸು, ಹೊರಗಡೆ ಹೋಗೋಣವಾ?" ಎಂದವಳೇ ಎದ್ದು ನಿಂತಳು.
"ಎಲ್ಲಿಗೆ ಹೋಗೋಣ?" ಬಿಗುವಾಗಿಯೇ ಕೇಳಿದ.
"ಎಲ್ಲಿಗಾದೆರೂ ಸರಿ" ಎಂಡಳು.
"ಸರಿ, ಹೋಗೋಣ ಬಾ" ಎಂದವನೇ ಅವಳೊಂದಿಗೆ ಹೆಜ್ಜೆ ಹಾಕಿದ.
"ರಿತು, ಏನಿದೆಲ್ಲ?
ಅಮ್ಮನ ಹತ್ತಿರ ಹಾಗೇಕೆ ಹೇಳಿದೆ?" ಪ್ರಶ್ನಿಸಿದ.
"ಜಸ್ಸು, ಇಲ್ಲೇ ಕೂತ್ಕಳೋಣ ಬಾ, ಸ್ಕೂಲಿಗೆ ರಜಾ ಅಲ್ವಾ ಇವತ್ತು.
ಇಡೀ ಫೀಲ್ಡಿಗೆ ನಾವಿಬ್ಬರೇ, ಆರಾಮಾಗಿ ಮಾತಾಡೋಣ."
"ಜಸ್ಸು, ನಾನೊಂದು ಮಾತು ಹೇಳ್ತಿನಿ ಕೇಳ್ತಿಯಾ?
ನೀನು ಅಮೆರಿಕಾಕ್ಕೆ ಹೋಗಲೇಬೇಕಾ?
ಅಲ್ಲಿಯೆ ಸೆಟ್ಲ್ ಆಗೋಕೆ ತೀರ್ಮಾನ ಮಾಡಿಬಿಟ್ಟಿದ್ದೀಯಾ?"
"ಇದೇನು ಹೊಸ ವಿಚಾರನಾ ರಿತು?
ಅದು ಎಂದೋ ತೀರ್ಮಾನವಾಗಿದೆಯಲ್ಲ.
ಆ ವಿಷಯ ಬಿಡು ರಿತು.
ನನ್ನ ಬಗ್ಗೆ ಹೇಳು.
ನನಗಂತೂ ನಿನ್ನ ಮರೆಯೋಕೆ ಸಾಧ್ಯಾನೇ ಇಲ್ಲ.
ನೀನು ನಂಗೆ ಬೇಕೇಬೇಕು ರಿತು.
ನಮ್ಮ ಪ್ರೇಮ ಶಾಶ್ವತವಾಗಿ ಉಳೀಬೇಕು.
ನನ್ನ ಜತೆ ಬಂದುಬಿಡು ರಿತು.
ಇದು ನನ್ನ ಬೇಡಿಕೆ ಅಂದ್ಕೋ ರಿತು."
"ಜಸ್ಸು, ನೀನು ಹೇಗೆ ನಿನ್ನ ನಿರ್ಧಾರಕ್ಕೆ ಬದ್ಧನಾಗಿದ್ದೀಯೋ ನಾನು ಹಾಗೆ ಆಗಿಲ್ಲ ಅಂತ ಯಾಕೆ ತಿಳ್ಕೊಂಡೆ?
ನೀನು ಮಾತ್ರ ನಿನ್ನ ತೀರ್ಮಾನ ಬದಲಿಸಲಾರೆ ಎನ್ನುವ ನೀನು, ನಾನು ನನ್ನ ತೀರ್ಮಾನನ ಬದಲಾಯಿಸಿಬಿಡ್ತೀನಿ ಅಂತ ಹೇಗೆ ಭರವಸೆ ಇಟ್ಕೋಂಡಿದಿಯಾ?
ಈಗಾಗಲೇ ನನ್ನ-ನಿನ್ನ ವಿಷಯ ಮುಗಿದು ಹೋದ ಅಧ್ಯಾಯ.
ನಾನು ಈ ಪ್ರೀತಿ, ಪ್ರೇಮ, ಮದುವೆ ಇವುಗಳ ಮೇಲಿನ ನಂಬಿಕೆನಾ ಕಳೊಂಡು ಬಿಟ್ಟಿದ್ದೇನೆ.
ನನ್ನನ್ನ ನನ್ನ ಪಾಡಿಗೆ ಬಿಟ್ಟು, ನಿನ್ನ ಅರ್ಥಮಾಡಿಕೊಳ್ಳುವ, ನಿನ್ನ ಆಸೆ, ಕನಸುಗಳಿಗೆ ಸ್ಪಂದಿಸುವ ಹುಡುಗಿನ ಮದ್ವೆ ಮಾಡಿಕೊಂಡು ಸುಖವಾಗಿರು."
"ನಮ್ಮ ಪ್ರೀತಿ-ಪ್ರೇಮ ಎಲ್ಲಾ ಸುಳ್ಳಾ ರಿತು?
ನಾನು ನಿನ್ನ ಪ್ರೀತಿಸಿದ್ದು, ನೀನು ನನ್ನ ಪ್ರೀತಿಸಿದ್ದು, ಬದುಕಿನಿಡೀ ಒಟ್ಟಿಗೆ ಬದುಕಬೇಕು ಅನ್ನುವ ಕನಸು ಕಂಡಿದ್ದು ಎಲ್ಲವೂ ಸುಳ್ಳೇ?
ನಮ್ಮ ಪ್ರೇಮ ಪವಿತ್ರವಾಗಿರಲಿಲ್ಲವೇ?
ನಾನು ಅಮೆರಿಕಾಕ್ಕೆ ಹೋಗ್ತಾ ಇದ್ದೀನಿ ಅನ್ನೋ ಒಂದೇ ಒಂದು ಕಾರಣಕ್ಕೆ ಈ ಪ್ರೇಮ ಒಡೆದು ಚೂರುಚೂರಾಗಬೇಕೇ?"
"ಜಸ್ಸು, ನಿಧಾನವಾಗಿ ಯೋಚ್ನೆ ಮಾಡು.
ನಮ್ಮ ಪ್ರೀತಿಯ ಸೆಳೆತ ಅಷ್ಟೊಂದು ತೀವ್ರವಾಗಿದ್ದರೆ, ನಾನೋ-ನೀನೋ ರಾಜಿ ಆಗಬೇಕಿತ್ತು ಅಲ್ಲವೇ?
ನನಗೆ ನನ್ನ ಗುರಿ, ನನ್ನ ಧ್ಯೇಯನೇ ಹೆಚ್ಚಾದರೆ, ನಿನಗೆ ನಿನ್ನ ಕನಸು, ಆಸೆಗಳೇ ಹೆಚ್ಚಾಗಿವೆ.
ನಮ್ಮಿಬ್ಬರಲ್ಲಿ ಪ್ರೀತಿನಾ ಕಳ್ಕೊಂಡರೂ ನಮ್ಮಾಸೆಗಳನ್ನ ಕಳ್ಕೊಳ್ಳದಕ್ಕೆ ಯಾರೊಬ್ಬರೂ ಸಿದ್ಧವಾಗಿಲ್ಲ.
ನಮ್ಮದು ಪ್ರೇಮವೇ ಆಗಿದ್ದರೆ, ನಿಜವಾದ ಪ್ರೀತಿನೇ ಆಗಿದ್ದಿದ್ದರೆ ಕಳ್ಕೊಳ್ಳೋದಕ್ಕೆ ಸಿದ್ಧವಾಗ್ತಾ ಇದ್ದೆವಾ?
ನಮ್ಮದು ಹದಿವಯಸ್ಸಿನ ಹುಡುಗಾಟದ ಆಕರ್ಷಣೆ ಮಾತ್ರ ಆಗಿತ್ತೇನೋ ಅನ್ನಿಸುವುದಿಲ್ಲವೇ?
ನಿಜವಾದ ಪ್ರೀತಿ ಇದಲ್ಲ ಜಸ್ಸು.
ನಾವು ಪ್ರೇಮಿಗಳೇ ಅಲ್ಲ.
ಅದನ್ನು ಮನಃಪೂರ್ವಕವಾಗಿ ಒಪ್ಪಿಕೊಂಡು ಬಿಡೋಣ.
ನಾನಂತೂ ಒಪ್ಪಿಕೊಂಡು, ನಿನ್ನ ಸ್ನೇಹಿತ ಅಂತ ತಿಳ್ಕೊಂಡಿದ್ದೀನಿ.
ಕೊನೆವರೆಗೂ ಸ್ನೇಹಿತರಾಗಿಯೇ ಇದ್ದುಬಿಡೋಣ.
ನಿನ್ನ ಹಾದಿಯೇ ಬೇರೆ, ನನ್ನ ಹಾದಿಯೇ ಬೇರೆ.
ಪಕ್ಕಪಕ್ಕದಲ್ಲಿಯೇ ಇದ್ದರೂ ಎಂದಿಗೂ ಒಂದಾಗದ ಪಯಣಿಗರು.
ಈ ಸತ್ಯನಾ ಒಪ್ಪಿಕೊಂಡು ನಮ್ಮನಮ್ಮ ಹಾದಿ ಹಿಡಿಯೋಣ.
ಆಲ್ ದ ಬೆಸ್ಟ್."ರಿತು, ಜಸ್ಸುವಿನ ಕೈ ಕುಲುಕಿ, "ನಿನ್ನ ಮದ್ವೆಗೆ ನನ್ನ ಕರೆಯೋದು ಮರೆಯಬೇಡ, ಬರ್ಲಾ?
ನಿನ್ನಂಥ ಗೆಳೆಯ ನನ್ನೊಂದಿಗೆ ಇಷ್ಟು ದಿನ ಇದ್ದ, ಮುಂದೆಯೂ ಇರುತ್ತಾನೆ ಎಂಬುದೇ ನನಗೆ ಈಗ ಉಳಿದಿರೋ ಸಮಾಧಾನ.
ಈ ಸ್ನೇಹ ಶಾಶ್ವತವಾಗಿ ಕಾಪಾಡಿಕೊಳ್ಳೋಣ, ನಾ ಬರ್ಲಾ ಜಸ್ಸು" ಭದ್ರವಾಗಿ ಹಿಡಿದಿದ್ದ ಜಸ್ಸುವಿನ ಕೈಗಳನ್ನು ಮೆಲ್ಲಗೆ ಬಿಡಿಸಿಕೊಂಡು ಅವನನ್ನು ದಾಟಿ ಮುಂದೆ ನಡೆದು, ಹಿಂತಿರುಗಿ ಕೈ ಬೀಸಿದಳು.
ಅವನ ಬಿಂಬ ಅಸ್ಪಷ್ಟವಾಗಿ ಕಾಣಿಸಿದಾಗ ಪಕ್ಕನೇ ಇತ್ತ ತಿರುಗಿ ಕಣ್ಣೊರೆಸಿಕೊಂಡಳು.
ಇತ್ತ ಜಸ್ವಂತ್ ಕೂಡ ಕೈ ಬೀಸುತ್ತಾ ಕಣ್ಣಿಂದ ಹರಿಯುತ್ತಿದ್ದ ಕಣ್ಣೀರಿಗೆ ತಡೆಹಾಕದೆ ಹಾಗೆಯೇ ನಿಂತುಬಿಟ್ಟನು.
ವೆಂಕಟೇಶ್‌ರವರು "ನಮ್ಮ ಮನೆಯ" ಎಲ್ಲಾ ಜವಾಬ್ದಾರಿಯನ್ನು ಮೊಮ್ಮಗನ ಮೇಲೆ ವಹಿಸಿಬಿಟ್ಟು "ರಾಮ-ಕೃಷ್ಣಾ" ಎಂದು ಬಿಟ್ಟಿದ್ದರು.
ಸೂರಜ್ ಇಲ್ಲಿ ಬಂದಿರುವುದು ಆನೆಬಲ ಬಂದಂತಾಗಿದ್ದರೆ, ಮಗ-ಸೊಸೆಯ ದಿವ್ಯ ಮೌನ ಅವರನ್ನು ಖಿನ್ನರನ್ನಾಗಿಸಿತ್ತು.
ಇನ್ನೇನು ವಿಕ್ರಮ್ ನಿವೃತ್ತಿ ಹೊಂದುತ್ತಾನೆ.
ಕಾಣದ ಊರಿನಲ್ಲಿರುವ ಮಗ-ಸೊಸೆ-ಮೊಮ್ಮಗ ತಮ್ಮ ಬೇರುಗಳನ್ನು ಅರಸಿ, ಇಲ್ಲಿಯೇ ಬರುತ್ತಾರೆ.
ತಮ್ಮ ಕೊನೆಯ ದಿನಗಳಲ್ಲಾದರೂ ತನ್ನವರೊಂದಿಗೆ ಇರಬಹುದೆಂದು ಕಂಡಿದ್ದ ಕನಸುಗಳೊಂದೂ ನನಸಾಗಲೇ ಇಲ್ಲ.
ವಿಕ್ರಮ್ ಖಡಾಖಂಡಿತವಾಗಿ ಅಲ್ಲಿಂದ ಬರಲಾರೆನೆಂದು ತಿಳಿಸಿಬಿಟ್ಟಿದ್ದ.
ಆಶ್ರಮವನ್ನು ಯಾರಿಗಾದರೂ ವಹಿಸಿಕೊಟ್ಟು ಅಪ್ಪನೇ ತನ್ನಲ್ಲಿಗೆ ಬರಬೇಕೆಂದು ವಿಕ್ರಮ್ ಆಶಿಸಿದ್ದ.
ಆದರೆ ಎಲ್ಲವೂ ತಲೆಕೆಳಗಾಗಿತ್ತು.
ಸೂರಜ್ ಒಬ್ಬನೇ ಹೆತ್ತವರನ್ನು ಬಿಟ್ಟು ತಾತನಲ್ಲಿಗೆ ಹೊರಟುಬಿಡುವನೆಂದು ಕನಸು-ಮನಸ್ಸಿನಲ್ಲಿಯೂ ನೆನೆಸದ ಮಗನಿಗೆ ಮೊಮ್ಮಗನ ವರ್ತನೆ ಶಾಕ್ ನೀಡಿದೆ ಎಂದು ವೆಂಕಟೇಶ್‌ರವರು ಬಲ್ಲರು.
ವಿಕ್ರಮ್‌ಗೆ ಮೊದಲಿನಿಂದಲೂ ತನ್ನದೇ ನಡೆಯಬೇಕೆಂಬ ಕೆಟ್ಟ ಹಟ.
 ಒಬ್ಬನೇ ಮಗನೆಂದು ಮುದ್ದಾಗಿ ಬೆಳೆಸಿದ ಪರಿಣಾಮ, ತನ್ನದೇ ಮುದ್ದು ಅತಿಯಾಗಿತ್ತು.
ವಸು ಎಷ್ಟೇ ಅವನ ಹಟವನ್ನು ನಿಯಂತ್ರಿಸಲು ಯತ್ನಿಸಿದಾಗಲೆಲ್ಲ ಅದಕ್ಕೆ ಅಡ್ಡ ಬರುತ್ತಿದ್ದವನು ತಾನೇ.
ಬುದ್ದಿವಂತ ವಿಕ್ರಮ್ ಬಗ್ಗೆ ತನಗೇನೋ ಹೆಮ್ಮೆ ಅಭಿಮಾನ, ಅದಕ್ಕೆ ತಕ್ಕಂತೆ ರ್‍ಯಾಂಕ್ ಗಳಿಸುತ್ತಲೇ ಹೋದ ವಿಕ್ರಮ್.
 ಇಡೀ ನಾಡಿಗೆ ಮೊದಲನೆಯವನಾಗಿ ಇಂಜಿನಿಯರಿಂಗ್ ಪಾಸು ಮಾಡಿ ದೆಹಲಿಗೆ ಹಾರಿ ಹೋಗಿದ್ದ.
ಉನ್ನತ ಶಿಕ್ಷಣ ಪೂರೈಸಿ, ಅಲ್ಲಿನವಳನ್ನೇ ಮದುವೆ ಕೂಡ ಮಾಡಿಕೊಂಡ.
ಆಗಲೂ ಅವನ ಇಷ್ಟಕ್ಕೆ ವಿರೋಧಿಸದೆ ಅವನ ಆಯ್ಕೆಯನ್ನು ಒಪ್ಪಿಕೊಂಡಿದ್ದೆವು ಇಬ್ಬರೂ, ಸೊಸೆ ಅಂತ ಒಪ್ಪಿಕೊಂಡು ಆದರಿಸಿದ್ದೆವು.
ಸೂರಜ್ ಹುಟ್ಟಿದ ಮೇಲಂತೂ ಅವನ ಸೆಳೆತ ಹೆಚ್ಚಾಗಿ ನಾನಂತೂ ಅಲ್ಲಿಯೇ ಹೋಗಿಬಿಡೋಣವೆಂದು ಅಂದುಕೊಂಡದ್ದು ಅದೆಷ್ಟು ಬಾರಿಯೋ?
ಆದರೆ ಮಾವ ಬಂದ ಸಂದರ್ಭದಲ್ಲಿ ಅಲ್ಲಿಗೆ ಹೋಗಿದ್ದಾಗ ಮಗ-ಸೊಸೆ ಅನ್ನುವುದಕ್ಕಿಂತ ಪರಕೀಯತೆಯೇ ಹೆಚ್ಚಾಗಿ ಕಾಡಿ, ವಸುವಿನಿಂದ ದೂರ ಇರಲಾರದೆ ಮತ್ತೆ ಇಲ್ಲಿಗೆ ಬಂದುಬಿಟ್ಟಿದ್ದೆ.
ಒಂಟಿಯಾಗಿಯೇ ಸಾಯಬೇಕಾಗುತ್ತದೊ ಏನೊ ಎಂಬ ಆತಂಕಗೊಂಡಿದ್ದವನ ಬಾಳಿನಲ್ಲಿ ತಂಗಾಳಿಯಂತೆ ಮೊಮ್ಮಗ ಬಂದಿದ್ದಾನೆ.
ಇಲ್ಲಿಯೇ ನೆಲೆಸುವ ಯೋಚನೆಯನ್ನು ಮಾಡಿದ್ದಾನೆ.
ನಾನಿರುವ್ ತನಕ್ ಏನೋ ಪರವಾಗಿಲ್ಲ.
ಆದರೆ ನಾನೆಷ್ಟು ದಿನ ಶಾಶ್ವತ?
ನನ್ನ ಅನಂತರ, ಅವನಿಗೆ ನನ್ನವರು ಅನ್ನೋರು ಯಾರಿರುತ್ತಾರೆ ಇಲ್ಲಿ?
ಅಲ್ಲಾಗಲೇ ಅವನಮ್ಮ ಅಲ್ಲಿಯದೇ ಹೆಣ್ಣು ಹುಡುಕುತ್ತಿದ್ದಾಳೆ.
ಆ ಹೆಣ್ಣು ಇಲ್ಲಿಯವರೆಗೆ ಬಂದು, ಇವನೊಂದಿಗೆ ಇಲ್ಲಿ ಸಂಸಾರ ಮಾಡಿಯಾಳೇ?
ತಂದೆ-ಮಗ ದೂರವಾಗಿಯೇ ಇರುವುದು ನಮ್ಮ ವಂಶದ ಶಾಪವೇ.
ನಾನೂ ವಸುವನ್ನು ಕೈಹಿಡಿದ ಮೇಲೆ ಹಳ್ಳಿ ತೊರೆದಿದ್ದೆ.
ಅಪ್ಪ ಹಳ್ಳಿ ಬಿಟ್ಟು ಬರಲಾರದೆ, ಅಲ್ಲಿಯೇ ಕೊನೆ ಉಸಿರೆಳೆದಿದ್ದರು.
ಅಪ್ಪನ ಕೊನೆಗಾಲದಲ್ಲಿ ನಾನೂ ಹತ್ತಿರವಿರಲಿಲ್ಲ.
ಅದೇ ಚಿಂತೆಯಲ್ಲಿ ನರಳಿ ನರಳಿ ಸತ್ತಿದ್ದರು.
ಈಗ ನನ್ನ ಸರದಿ, ಮುಂದೆ ವಿಕ್ರಮ್, ಇದೇನು ಹೀಗಾಗುತ್ತಿದೆ?
ಇಲ್ಲಿಯದನ್ನೆಲ್ಲ ಬಿಟ್ಟು ಮಗನ ಮನೆಗೆ ಹೋಗಿಬಿಡಲೇ?
ಆಗ ಸೂರಜ್ ಕೂಡ ಇಲ್ಲಿ ಇರಲಾರದೆ ಅಲ್ಲಿಗೆ ಬರುತ್ತಾನೆ.
ನಮ್ಮ ವಂಶದ ಶಾಪವನ್ನು ದೂರ ಮಾಡುವ ಶಕ್ತಿ ನನಗಿರುವಾಗ ಹಾಗೇಕೆ ಮಾಡಬಾರದು.
ಆಗ ಮಗ-ಸೊಸೆಗೂ ನೆಮ್ಮದಿ, ಮಗನನ್ನು ನಮ್ಮಿಂದ ದೂರ ಮಾಡಿದ ಅನ್ನುವ ಅಪವಾದದಿಂದ ನನಗೆ ಬಿಡುಗಡೆ.
ಆದರೆ ಸೂರಜ್ ಇದಕ್ಕೆಲ್ಲ ಒಪ್ಪಬೇಕಲ್ಲ?
ಮೊದಲೇ ಅಪ್ಪ-ಮಗ ಬದ್ದ ವೈರಿಗಳಂತೆ ಆಡುತ್ತಾರೆ.
ಅಪ್ಪನ ಮೇಲಿನ ಸಿಟ್ಟಿನಿಂದಲೇ ಸೂರಜ್ ಇಲ್ಲಿಗೆ ಬಂದಿರುವುದು.
ಸೂರಜ್ ಅಲ್ಲಿಯೇ ತನ್ನ ಆಫೀಸ್ ತೆರೆಯಬಹುದಿತ್ತು.
ಇಲ್ಲಿಗಿಂತ ದುಡಿಮೆ ಅಲ್ಲಿಯೇ ಹೆಚ್ಚು, ಹಾಗಿದ್ರೂ ಸೂರಜ್ ಇಲ್ಲಿಗೆ ಬಂದಿದ್ದಾನೆ ಎಂದರೆ, ಅದು ಅವನಪ್ಪನನ್ನು ಹೊಂದಿಕೊಳ್ಳಲಾರದೆ ಚಿಕ್ಕ ವಯಸ್ಸಿನಿಂದಲೂ ಇಲ್ಲಿಯೇ ಆಸೆ ಅವನಿಗೆ, ಅದನ್ನು ತಪ್ಪಿಸಿದ್ದರೆಂಬ ಆಕ್ರೋಶದಿಂದ, ಈಗ ಅದೇ ಸೇಡಿನಿಂದ ಅಲ್ಲಿಂದ ಇಲ್ಲಿಗೆ ಬಂದಿದಾನೆ, ಹಿಂತಿರುಗುವ ಮಾತೇ ಇಲ್ಲ ಎನ್ನುತ್ತಾನೆ.
ಅಲ್ಲಿಯದೆ ಹೆಣ್ಣನ್ನು ಮದುವೆಯಾಗುವುದಾದರೆ ಮದುವೆಯೇ ಬೇಡ, ಒಂಟಿಯಾಗಿ ಇದ್ದುಬಿಡುತ್ತೇನೆ ಎನ್ನುವ ಅವನನ್ನು ದಾರಿಗೆ ತರುವುದಾದರೂ ಹೇಗೆ? ಚಿಂತಿಸಿದರು. 
ತಾನು ಸಾಯುವಷ್ಟರಲ್ಲಿ ಅವನಿಗೊಂದು ದಾರಿ ಮಾಡಬೇಕು.
ಮಗ-ಸೊಸೆ ಮುನಿಸಿಕೊಂಡರೂ ಪರವಾಗಿಲ್ಲ.
ಅವನು ಮೆಚ್ಚುವ, ಒಪ್ಪುವ ಹುಡುಗಿಯೊಂದಿಗೆ ಮದುವೆ ಮಾಡಿಬಿಡಬೇಕೆಂದು ನಿರ್ಧರಿಸಿದ ಮೇಲೆಯೇ ಅವರ ಮನ ಹಗುರಾಗಿದ್ದು, ಸಂಜೆಯೇ ಸೂರಜ್‌ನೊಂದಿಗೆ ಅದೇ ವಿಷಯ ಎತ್ತಿದರು.
"ಸೂರಜ್, ಆಫೀಸ್ ತೆರೆದಾಯಿತು.
ಚೆನ್ನಾಗಿ ವರಮಾನವೂ ಬರ್ತಾ ಇದೆ.
ಮುಂದೆ ಏನು ಮಾಡಬೇಕು ಅಂತ ಇದ್ದೀಯಾ?" ಪೀಠಿಕೆ ಹಾಕಿದರು.
"ಯಾಕೆ ತಾತ?
ಇನ್ನೇನು ಯೋಚ್ನೆ ಮಾಡಬೇಕು?
ಆಫೀಸ್ ಕೆಲಸ, ಆಶ್ರಮದ ಕೆಲಸ, ಜತೆಗೆ ನಿನ್ನ ನೋಡಿಕೊಳ್ಳುವ ಕೆಲಸನೇ ಸಾಕಷ್ಟಿದೆ.
ಮತ್ತೆ ಇನ್ಯಾವ ಆಲೋಚನೆಗಳೂ ಇಲ್ಲ ತಾತ" ಎಂದ ಸೂರಜ್.
"ಅದೇ ಕಣೋ ನಾನು ಹೇಳ್ತಾ ಇರೋದು.
ಅಷ್ಟೆಲ್ಲ ಒಬ್ಬನೇ ಹೇಗೆ ನಿಭಾಯಿಸುತ್ತೀಯಾ?
ನಿಂಗೆ ಕಷ್ಟ ಆಗುತ್ತೆ ಅಂತ."
"ಏನ್ ಮಾಡೋಕೆ ಆಗುತ್ತೆ ತಾತ?
ಕಷ್ಟ ಅಂತ ಬಿಡೋಕೆ ಆಗಲ್ಲ.
ಹೇಗೂ ಮ್ಯಾನೇಜ್ ಮಾಡೋದು.
ಸರಿ, ಊಟ ಆಯ್ತಾ ನಿಂದು?
ಅಲ್ಲೇ ಹೋಗೋಣ್ವ, ಇಲ್ಲೇ ತರಿಸೋಣ್ವ?"
"ನೋಡು, ಅಡ್ಡ ಮಾತು ತೆಗಿಬೇಡ, ನಾ ಹೇಳೊದನ್ನ ಸೀರಿಯಸ್ಸಾಗಿ ಕೇಳು.
ನಿಮ್ಮಮ್ಮ ನಿಂಗೆ ಹೆಣ್ಣು ನೋಡಿದ್ದಾಳಂತೆ.
ಮದ್ದೆ ಮಾಡಿಕೊ."
ಒಂದೇ ಸಲಕ್ಕೆ ಹೌಹಾರಿದ ಸೂರಜ್, "ಏನ್ ತಾತ ನೀನು ಹೇಳ್ತಾ ಇರೋದು?
ಅಲ್ಲಿಂದ ತಪ್ಪಿಸಿಕೊಳ್ಳೋಕೆ ಇಲ್ಲಿ ಬಂದ್ರೆ, ಇಲ್ಲೂ ಅದೇ ಕಥೆನಾ?
ಅಮ್ಮ ತೋರಿಸಿದ ಹೆಣ್ಣನ್ನೇ ಮದ್ವೆ ಅಂದ್ರೆ ಮುಗಿದೇ ಹೋಯಿತು ನನ್ನ ಕಥೆ.
ನಾಯಿಗೆ ಬೆಲ್ಟ್ ಹಾಕಿದಂತೆ ನಾನೂ ಒಂದು ಬೆಲ್ಟ್ ಹಾಕಿಕೊಂಡು ಇರಬೇಕಾಗುತ್ತದೆ ಅಷ್ಟೇ.
ಅಮ್ಮನ ಟೇಸ್ಟ್ ನೋಡಿದೆಯಲ್ಲ, ಅಂಥ ಟೇಸ್ಟ್ ಇರೋ ಹೆಣ್ಣನ್ನೇ ಅವಳು ಹುಡುಕೋದು.
ಅಂಥ ಹೆಂಡತಿಯನ್ನ ಕಟ್ಟಿಕೊಂಡು ಇಡೀ ಲೈಫ್ ಸಫರ್ ಮಾಡು ಅಂತಿಯಾ ತಾತ?
ಸದ್ಯಕ್ಕೆ ಈ ಮದ್ವೆ ವಿಚಾರ ಬಿಟ್ಟುಬಿಡು, ಮದ್ವೆ ಆಗಬೇಕು ಅನ್ನಿಸಿದಾಗ ನಾನೇ ಹೇಳ್ತೀನಿ, ಆಗ ನೀನೇ ಹುಡುಗಿನಾ ಹುಡುಕುವೆಯಂತೆ."
"ಅಲ್ಲಿವರೆಗೂ ಆ ದೇವರು ನನ್ನ ಬದುಕಿಸಿರಬೇಕಲ್ಲ ಸೂರಜ್?
ನಾನು ಕಣ್ಣುಮುಚ್ಚುವಷ್ಟರಲ್ಲಿ ನಿನ್ನ ತಲೆ ಮೇಲೆ ನಾಲ್ಕು ಅಕ್ಕಿಕಾಳು ಹಾಕಿಬಿಟ್ಟರೆ ಸಾಕು."
"ಅಯ್ಯೋ ತಾತ, ನನ್ನ ಮದ್ವೆನೂ ನೋಡ್ತೀಯಾ, ನನ್ನ ಮಕ್ಕಳನ್ನೂ ನೋಡ್ತೀಯಾ.
ಸ್ವಲ್ಪ ಕಾಲಾವಕಾಶ ಕೊಡು.
ನೀನೂ ಒಪ್ಪುವಂಥ ಹೆಣ್ಣನ್ನ ನಿನ್ನ ಮುಂದೆ ತಂದು ನಿಲ್ಲಿಸುತ್ತೇನೆ.
ಆಗ ಸಂತೋಷವಾಗಿ ಅಕ್ಷತೆ ಹಾಕಿ ಹರಸುವಿಯಂತೆ.
ಅವಸರಪಡಬೇಡ, ಅಲ್ಲಿರುವತನಕ ಅಪ್ಪ-ಅಮ್ಮ ನನ್ನ "ಮದ್ವೆ ಮದ್ವೆ" ಅಂತ ತಲೆ ತಿಂದರು.
ಇಲ್ಲಿ ನೀನೂ ಅದೇ ಕೆಲಸ ಮಾಡಬೇಡ.
ಅಲ್ಲಿಂದಲೇನೋ ಓಡಿಬಂದೆ.
ಈಗ ಇಲ್ಲಿಂದಲೂ ಎಲ್ಲಿಗೆ ಓಡಿಹೋಗಲಿ?"
"ಹಾಗೆಲ್ಲ ಮಾತನಾಡಬೇಡಪ್ಪ ಸೂರಜ್, ಬತ್ತಿ ಹೋಗಿರೋ ಬಾಳಿನಲ್ಲಿ ಚಿಗುರಿನಂತೆ ಬಂದಿದ್ದಿಯಾ.
ಮತ್ತೆ ಹೋಗುವ ಮಾತಾಡಬೇಡ.
ನಿನ್ನ ದಮ್ಮಯ್ಯ, ನಿನಗೆ ಯಾವಾಗ ಮನಸ್ಸು ಬರುತ್ತೋ ಆಗ್ಲೆ ಮದ್ವೆ ಆಗು, ಇನ್ನು ಮೇಲೆ ಆ ವಿಷಯ ಎತ್ತಲ್ಲ ನಾನು ಸರಿನಾ" ನೊಂದುಕೊಳ್ಳುತ್ತಲೇ ಹೇಳಿದಾಗ ಸೂರಜ್‌ಗೆ ಮನಸ್ಸು ಚುರುಕ್ ಎಂದಿತು.
ಥೂ ತಾನು ಹಾಗೆಲ್ಲ ಮಾತನಾಡಬಾರದಿತ್ತು ಎಂದುಕೊಂಡು.
"ತಾತ, ಯಾಕೆ ನೊಂದುಕೊಳ್ತೀಯಾ?
ನೀನಾಗೆ ಹೋಗು ಅಂದ್ರೂ ಬಿಟ್ಟುಹೋಗಲ್ಲ.
ಇಲ್ಲಿನ ವಾತಾವರಣ, ಈ ನೆಲ, ಈ ಗಾಳಿ, ಈ ಪರಿಸರ ಬೇಕು ಅಂತ ತಾನೇ ನಾನು ಅಪ್ಪ-ಅಮ್ಮನ ಮಾತನ್ನೂ ಮೀರಿ ಬಂದಿರುವುದು.
ನಂಗೆ ನೀನು ಇಷ್ಟ, ಈ ಆಶ್ರಮ ಇಷ್ಟ, ಅಲ್ಲಿ ಇರೋವವರೆಲ್ಲ ಇಷ್ಟ" ಹಾಗೆ ಹೇಳುವಾಗಲೇ ರಿತು ಮನಸಿನ ತುಂಬ ತುಂಬಿಕೊಂಡಳು.
ಯಾಕೆ ರಿತು ಮನಸ್ಸಿನಲ್ಲಿ ತುಂಬಿಕೊಂಡು ಬಿಟ್ಟಳಲ್ಲ?
ಯಾವಾಗಲೂ ಹೀಗೆ ಆಗಿರಲಿಲ್ಲ.
ನಾನು ರಿತುವನ್ನು ತುಂಬಾ ಮಿಸ್ ಮಾಡ್ಕೊತಿದೀನಾ?
ಇತ್ತೀಚಿಗೆ ಅವಳ ಜತೆ ಇರುವುದು ತುಂಬ ಹಿತ ಎನಿಸಿರುತ್ತದೆ.
ಅವಳು ಸದಾ ನನ್ನ ಕಣ್ಣಮುಂದೆ ಇರಬೇಕು.
ನಾನು ಸದಾ ಅವಳನ್ನ ನೋಡ್ತಾ ಇರಬೇಕು.
 ಅವಳ ಮಾತನ್ನ ಕೇಳ್ತಾ ಇರಬೇಕು ಅಂತ ಯಾಕೆ ಅನ್ನಿಸುತ್ತಾ ಇದೆ?
ನಾನು, ಅವಳು ಫ್ರೆಂಡ್ಸ್ ಅಷ್ಟೇ.
ಹೌದು, ರಿತು ಒಬ್ಬಳು ಒಳ್ಳೆ ಫ್ರೆಂಡ್.
ನನ್ನ ಅಭಿರುಚಿಗೆ, ಆಸಕ್ತಿಗೆ ಹತ್ತಿರವಾಗಿರೋ ಸಮಾನ ಮನಸ್ಕಳು.
ಒಳ್ಳೆಯ ಸ್ನೇಹಿತರು ಸದಾ ನಮ್ಮ ಜತೆ ಇರಬೇಕು ಅನ್ನೋದು ಸಹಜ ಅಲ್ಲವೇ ಅಂದುಕೊಂಡು ತಲೆ ಕೊಡವಿ ಡ್ರೆಸ್ ಬದಲಿಸಲು ಮೇಲೆದ್ದ.
ಕಾಕತಾಳೀಯ ಎಂಬಂತೆ ಬೆಳಗ್ಗೆಯೇ ವಿಕ್ರಮ್ ಮತ್ತು ಸರಿತಾ ಬಂದಿಳಿದಾಗ ಅಚ್ಚರಿಯಾಯಿತು ವೆಂಕಟೇಶ್‌ಗೆ.
ಆದರೂ ತೋರಿಸಿಕೊಳ್ಳದಂತೆ ಸಡಗರದಿಂದಲೇ ಸ್ವಾಗತಿಸಿದರು.
ಸೂರಜ್ ಕೂಡ ಏನೂ ನಡೆದೇ ಇಲ್ಲವೆಂಬಂತೆ ಅಪ್ಪ-ಅಮ್ಮನನ್ನು ಪ್ರೀತಿಯಿಂದಲೇ ಮಾತನಾಡಿಸಿದ.
ಮಗ-ಸೊಸೆಗೆ ಆಶ್ರಮದ ಊಟ, ತಿಂಡಿ ಸರಿಬೀಳುವುದಿಲ್ಲವೆಂದು ಗೊತ್ತಿದ್ದ ವೆಂಕಟೇಶ್ ಮನೆಯಲ್ಲಿಯೇ ತಿಂಡಿ ಮಾಡುವ ಸಿದ್ಧತೆ ನಡೆಸಿದರು.
ಒಳಗೆ ಬಂದ ಸೂರಜ್, "ಏನ್ ತಾತ, ಅಪರೂಪಕ್ಕೆ ಅಡುಗೆ ಮನೆ ಹೊಕ್ಕಿಬಿಟ್ಟಿದ್ದೀಯಾ?
ಮಗ-ಸೊಸೆಗೆ ಔತಣ ಮಾಡ್ತಾ ಇದ್ದೀಯಾ?" ರೇಗಿಸಿದ.
"ಅಯ್ಯೋ ಪೆದ್ದುಮುಂಡೇದೆ, ಔತಣ ಕೊಡೋದು ಅವರು ವಾಪಸ್ಸು ಹೋಗುವಾಗ, ನಿಮ್ಮ ಅಪ್ಪ-ಅಮ್ಮ ಈಗ ತಾನೇ ಬಂದಿದ್ದಾರೆ.
ಅವರನ್ನ ಆಗಲೇ ಕಳಿಸೋ ಯೋಚನೆನಾ?" ಗದರಿದರು.
"ತಾತ, ಧಾರಾಳವಾಗಿ ಅವರನ್ನ ಇಲ್ಲೇ ಇಟ್ಕೋ, ನಾನೇನು ಬೇಡ ಅಂತೀನಾ?
ಆದ್ರೆ ಅವರು ಈಗ ಬಂದಿರೋ ಸಂದರ್ಭ ನೋಡಿದ್ರೆ ಮಹಾಯುದ್ದಕ್ಕೆ ಸಿದ್ದವಾಗಿ ಬಂದಿರೋ ಹಾಗಿದೆ.
ನಂಗೆ ಭಯ ಆಗ್ತಾ ಇದೆ ತಾತ.
ನೀನೇ ನನ್ನ ಕಾಪಾಡಬೇಕು" ಹೆದರಿದವನಂತೆ ನಟಿಸಿದ.
"ಏನ್ ಮಹಾ ಹೆದರಿ ನಡುಗುವವನಂತೆ ಮಾತಾಡ್ತಾ ಇದ್ದೀಯಲ್ಲ, ನಾಟಕ ಆಡ್ತೀಯಾ ಕಳ್ಳ" ಕಿವಿ ಹಿಂಡಿದರು.
ವೆಂಕಟೇಶ್ ಚೆನ್ನಾಗಿ ಅಡುಗೆ ಮಾಡುತ್ತಿದ್ದರು.
ವಸುಧಾಳೂ ಕೆಲ್ಸಕ್ಕೆ ಹೋಗ್ತಾ ಇದ್ದುದರಿಂದ ಅವಳ ಮೇಲೆ ಎಲ್ಲವನ್ನೂ ಹೇರದೆ ತಾವು ಕೂಡ ಕೆಲಸದ ಹೊರೆಯನ್ನು ಹಂಚಿಕೊಳ್ಳುತ್ತಿದ್ದರು.
ಕಾಲೇಜಿನ ದಿನಗಳಲ್ಲಿ ರೂಮ್ ಮಾಡಿಕೊಂಡು ಓದುತ್ತಿದ್ದುದರಿಂದ ಅಡುಗೆಗಳನ್ನೆಲ್ಲ ಕಲಿತಿದ್ದರು.
ವಸುಧಾ ಸತ್ತ ಮೇಲೆ ಅದು ಸಂಪೂರ್ಣ ಉಪಯೋಗಕ್ಕೆ ಬಂದಿತ್ತು.
ಆದರೆ ಇತ್ತೀಚಿನ ದಿನಗಳಲ್ಲಿ ವಯಸ್ಸಿನ ಪ್ರಭಾವ, ಜತೆಗೆ ಒಂಟಿತನ, ಅಡುಗೆಯಲ್ಲಿನ ಆಸಕ್ತಿ ಕಳೆದುಕೊಳ್ಳುವಂತೆ ಮಾಡಿತ್ತು.
ಸೂರಜ್ ಬಂದ ಮೇಲೆ ಅವನಿಗಾಗಿ ಮಾಡೋಣವೆಂದರೆ, ತಾತನಿಗೆ ಕಷ್ಟವಾಗಬಾರದೆಂದು  ಮನೆಯಲ್ಲಿ ಅಡುಗೆ ಮಾಡುವುದನ್ನೇ ಬೇಡವೆನ್ನುತ್ತಿದ್ದ.
ಆಶ್ರಮದಲ್ಲಿ ಎಲ್ಲರೊಂದಿಗೆ ಕುಳಿತು ಊಟ ಮಾಡಲು ಅವನಿಗೆ ಯಾವ ಮುಜುಗರವೂ ಕಾಡುತ್ತಿರಲಿಲ್ಲ.
ಆದರೆ ವಿಕ್ರಮ್ ಹಾಗಲ್ಲ.
ಆಶ್ರಮದೊಳಗೆ ಕಾಲಿಡಲು ಬೇಸರಿಸುತ್ತಿದ್ದ.
ಅವನಿಗೆ ತಕ್ಕವಳು ಅವನ ಹೆಂಡತಿ.
ತನ್ನ ತಂದೆ-ತಾಯಿಯನ್ನು ತನ್ನಿಂದ್ ಶಾಶ್ವತವಾಗಿ ದೂರ ಇಡಲು ಈ ಆಶ್ರಮವೇ ಕಾರಣ ಎಂಬ ಅಸಹನೆ ಅವನಿಗೆ.
ಹಾಗಾಗಿ ಮನೆಗೆ ಬಂದರೂ ಅತ್ತ ತಲೆ ಹಾಕುತ್ತಿರಲಿಲ್ಲ.
"ತಾತ-ಮೊಮ್ಮಗ ಸೇರಿ ಭಾರೀ ಅಡುಗೆಯ ಸಿದ್ಧತೆ ನಡೆಸುತ್ತಿರುವಂತಿದೆ" ಹೆಗಲ ಮೇಲೆ ಟವೆಲ್ ಹಾಕಿಕೊಳ್ಳುತ್ತ ವಿಕ್ರಮ್ ಒಳಬಂದ.
"ಬಾ ವಿಕ್ರಮ್, ನಿಂಗೆ ರೊಟ್ಟಿ ಅಂದ್ರೆ ಇಷ್ಟ ಅಲ್ಲವಾ.
ಅದಕ್ಕೆ ಮಾಡ್ತಾ ಇದ್ದೆ.
ನಿನ್ನ ಮಗ ಚಟ್ನಿ ಮಾಡ್ತಾ ಇದ್ದಾನೆ.
ಸ್ನಾನ ಆಯಿತಾ?
ಬಿಸಿ ಬಿಸಿ ತಿಂದುಬಿಡು" ಎಂದವರೇ ತಟ್ಟೆಗೆ ರೊಟ್ಟಿ ಹಾಕಿಟ್ಟು, "ಆಯ್ತಾ ಸೂರಜ್?
ಚಟ್ನಿ ಹಾಕು" ಎಂದರು.
ಅಕ್ಕಿರೊಟ್ಟಿಯನ್ನು ನೋಡಿದೊಡನೆ ಬಾಯಲ್ಲಿ ನೀರೂರಿತು.
"ಅಬ್ಬಾ!ಅದೆಷ್ಟು ವರ್ಷವಾಗಿತ್ತಪ್ಪ ರೊಟ್ಟಿನಾ ನೋಡಿ, ಬೇಗ ಚಟ್ನಿ ತಗೊಂಡು ಬಾರೋ" ಅವಸರಿಸಿದ.
ಮಗ ಬಾಯಿ ಚಪ್ಪರಿಸುತ್ತ ರೊಟ್ಟಿ ತಿನ್ನುವುದನ್ನೇ ನೋಡುತ್ತ ವೆಂಕಟೇಶ್ ವಸುವನ್ನು ನೆನಪಿಸಿಕೊಂಡು ಕಣ್ಣೊರೆಸಿಕೊಂಡರು.
ಅವಳಿದ್ದಿದ್ದರೆ ಮಗನನ್ನು ಆದಷ್ಟು ಮೆರೆಸುತ್ತಿದ್ದಳೋ?
ಮನದಲ್ಲಿಯೇ ಅಂದುಕೊಳ್ಳುತ್ತ, "ಇನ್ನೊಂದು ತಿನ್ನು" ಎಂದು ಬಲವಂತವಾಗಿ ಮೂರು ರೊಟ್ಟಿ ತಿನ್ನಿಸಿದರು.
"ಅಪ್ಪಾ, ನೀನು ಹೀಗೆ ತಿನ್ತಾ ಇದ್ದರೆ, ನಾಲ್ಕು ದಿನಗಳಲ್ಲಿಯೇ ಬೆಲೂನ್ ಥರ ಊದಿಕೊಳ್ತೀಯ.
ಅಮ್ಮ ನಿಂಗೆ ಡಯಟ್ ಅಂತ ಕಂಟ್ರೋಲ್‌ನಲ್ಲಿ ಊಟ-ತಿಂಡಿ ಕೊಡ್ತಾಳೆ.
ಅಮ್ಮಂಗೆ ಹೇಳ್ತೀನಿ ಇರು.
ಅಪ್ಪ ಬಕಾಸುರನ ಥರ ತಿನ್ತಾ ಇದ್ದಾನೆ ಅಂತ ಸೂರಜ್ ಅಪ್ಪನನ್ನು ರೇಗಿಸಿದ.
"ಹೋಗೋ, ಹೇಳ್ಕೋ ಹೋಗೋ.
ಇದು ನಮ್ಮೂರು, ದೆಹಲಿ ಅಲ್ಲ ಅವಳು ಹೇಳಿದಂತೆ ಕೇಳಲು.
ಇಲ್ಲಿರುವವರೆಗೆ ಅವಳು ನಾನು ಹೇಳಿದ ಹಾಗೆ ಕೇಳಬೇಕು.
ಅಪ್ಪಾ, ಇನ್ನೊಂದು ರೊಟ್ಟಿ ಕೊಡಪ್ಪ.
ಆದು ಏನಾಗುತ್ತೋ ನೋಡೋಣ" ಧೈರ್ಯ ಬಂದುಬಿಟ್ಟಿತ್ತು ವಿಕ್ರಮ್‌ಗೆ.
"ಸೂರಜ್ ಯಾಕೆ ಹಾಗೆ ಮಾತಾಡ್ತೀಯಾ?
ಅವನ ವಯಸ್ಸಿನಲ್ಲಿ ನಾನು ಎಷ್ಟು ರೊಟ್ಟಿ ತಿನ್ತಾ ಇದೆ ಗೊತ್ತಾ?
ನಿಮಜ್ಜಿ ಲೆಕ್ಕ ಹಿಡಿದೇ ಬೇಯಿಸಿ ಕೊಡ್ತಾ ಇದ್ಲು.
ನಾನು ಎಣಿಸದೆ ತಿಂದು ಹಾಕ್ತಾ ಇದ್ದೆ.
ನಿಂಗಾಗುತ್ತಾ ಹಾಗೆ ತಿನ್ನೋಕೆ ?
ನೀವೆಲ್ಲ ಈ ಕಾಲದವರು.
ಒಂದು ರೊಟ್ಟಿ ತಿನ್ನೋ ಅಷ್ಟರಲ್ಲಿ ಸುಸ್ತು.
ವಿಕ್ಕಿ ತಿನ್ನೋದನ್ನೇ ನೀನು ನೋಡಬೇಡ, ಸರಿತಾ ಎದ್ದಿದ್ರೆ ಬೇಗ ಬರೋಕೆ ಹೇಳು, ಅವಳು ಬಿಸಿ ಬಿಸಿ ತಿನ್ನಲಿ?" ಗದರಿಸಿದರು.
"ಓಹೋ!ಪ್ರೀತಿಯ ಮಗನಿಗೆ ದೃಷ್ಟಿ ಆಗುತ್ತಾ ತಾತ ನಾನು ನೋಡಿದ್ರೆ?
ನಾನು ಹೋಗ್ತೀನಿ, ಚೆನ್ನಾಗಿ ತಿನ್ನಿಸು" ಎಂದು ಹೊರನಡೆದ ಸೂರಜ್ ಇಂಥ ಸನ್ನಿವೇಶ ನಡೆದು ಈ ಮನೆಯಲ್ಲಿ ಅದೆಷ್ಟು ವರ್ಷಗಳಾಗಿ ಹೋಗಿದ್ದವೋ?
ಮನಕ್ಕೆ ಮುದ ನೀಡಿತ್ತು.
ವೆಂಕಟೇಶ್ ಮತ್ತಷ್ಟು ಹುರುಪಿನಿಂದ ರೊಟ್ಟಿ ಬೇಯಿಸತೊಡಗಿದರು.
ಈ ವಯಸ್ಸಿನಲ್ಲಿ ತಾತನಿಗೆ ಅಡುಗೆ ಭಾರವಾಗಬಾರದೆಂದು ಅಡುಗೆಯವರೊಬ್ಬರನ್ನು ಮನೆಗೆ ಕರೆತಂದ ಸೂರಜ್.
ಬೆಳಗ್ಗೆ ಬಂದು ತಿಂಡಿ, ಅಡುಗೆ, ರಾತ್ರಿ ಅಡುಗೆ ಮಾಡಿಟ್ಟು, ರಾತ್ರಿ ವಾಪಸ್ಸಾಗುವಂತೆ ಅಡುಗೆಯವರಿಗೆ ಹೇಳಿದ್ದ.
ಚೆನ್ನಾಗಿ ಮಾಡಿದರೆ ಕೆಲಸ ಖಾಯಂ ಮಾಡುವುದಾಗಿ ಭರವಸೆ ನೀಡಿದ್ದ.
ಉತ್ತರ ಭಾರತದ ಹಾಗೂ ದಕ್ಷಿಣ ಭಾರತದ ಅಡುಗೆ ಎರಡರಲ್ಲೂ ತಿಳಿದಿದ್ದಂಥವರನ್ನೇ ಹುಡುಕಿ ಕರೆತಂದಿದ್ದ.
ಸರಿತಾಳಿಗೆ ಉತ್ತರ ಭಾರತದ ಅಡುಗೆಯೇ ಆಗಬೇಕಿತ್ತು.
ಕೆಲವೊಂದು ದಕ್ಷಿಣ ಭಾರತದ ತಿಂಡಿಗಳನ್ನು ಮೆಚ್ಚಿದ್ದಳು.
ವಯಸ್ಸಿನ ಪ್ರಭಾವ ಅವಳ ಮೇಲೂ ಬೀರಿದ್ದರಿಂದ, ಆದಷ್ಟು ಡ್ರೈ ಚಪಾತಿ, ದಾಲ್ ಉಪಯೋಗಿಸುತ್ತಿದ್ದಳು.
ಶರೀರ ದಪ್ಪವಾಗಿದ್ದರಿಂದ ಮೈ ಬಗ್ಗಿಸಿ ಅಡುಗೆ ಮಾಡುವುದನ್ನೇ ಬಿಟ್ಟುಬಿಟ್ಟಿದ್ದಳು.
ಅಲ್ಲಿಯೂ ಆಡುಗೆಯವರಿದ್ದರು.
ಹಾಗಾಗಿ ಕಷ್ಟಪಡುವಂತೆಯೇ ಇರಲಿಲ್ಲ.
 ಹಾಗಾಗಿಯೇ ತಾಯಿಗೂ ಇರಿಸುಮುರಿಸು ಆಗಬಾರದು, ಅಪ್ಪನಿಗೂ ರುಚಿಯಾಗಿ ತಿನ್ನುವ ಚಪಲವನ್ನು ಹಿಂಗಿಸಬೇಕು, ತಾತನಿಗೂ ಕಷ್ಟವಾಗಬಾರದೆಂದು ಆಲೋಚನೆ ಮಾಡಿಯೇ ತಾತ ಬೇಡವೆಂದರೂ ಕೇಳದೆ ಅಡುಗೆಯವರನ್ನು ಗೊತ್ತುಪಡಿಸಿದ.
ಬಂದ ದಿನ ಪ್ರಯಾಣದ ಆಯಾಸವೆಂದು ಮಲಗಿಯೇ ಕಾಲ ಕಳೆದರು.
ಮಾರನೆಯ ದಿನ ತನ್ನ ಆಫೀಸಿಗೆ ಹೊರಟು ನಿಂತ ಸೂರಜ್, "ಅಪ್ಪಾ, ಬನ್ನಿ ನಮ್ಮ ಆಫೀಸ್ ನೋಡುವಿರಂತೆ.
ಒಳ್ಳೆಯ ಅರ್ನಿಂಗ್ಸ್ ಇದೆ ಅಪ್ಪ.
ನಾಲ್ಕೈದು ಫ್ಯಾಕ್ಟರಿಯವರು ನನ್ನನ್ನೇ ಟ್ಯಾಕ್ಸ್ ಕನ್ಸಲ್ಟಿಂಗ್‌ಗೆ ಅಪಾಯಿಂಟ್ ಮಾಡಿಕೊಂಡಿದ್ದಾರೆ.
ಇನ್ನೂ ಕೆಲವು ಆಫರ್ ಬಂದಿವೆ.
ನಾನೇ ಇನ್ನೂ ಒಪ್ಪಿಕೊಂಡಿಲ್ಲ" ತಂದೆಗೆ ತನ್ನ ಆಫೀಸನ್ನು ತೋರಿಸುವ ಆಸೆಯಿಂದ ಕರೆದ.
"ಸೂರಜ್, ನಾವು ಈಗ ಬಂದಿರೋದು ನಿನ್ನ ಆಫಿಸ್ ನೋಡೋಕ್ಕಾಗಲೀ ನಿನ್ನ ತಾತನ ಆಶ್ರಮ ನೋಡೋಕ್ಕೂ ಅಲ್ಲ.
ನಿನ್ನ ಭವಿಷ್ಯದ ಬಗ್ಗೆ ಸೀರಿಯಸ್ಸಾಗಿ ಮಾತಾಡೋಕೆ ಬಂದಿದ್ದೀವಿ.
ಇವತ್ತು ಆಫೀಸಿಗೆ ಹೋಗುವುದು ಬೇಡ.
ಅಪ್ಪ, ನೀನು, ಸರೂ ಎಲ್ಲಾ ಕೂತೊಂಡು ಮಾತನಾಡೋಣ ಗಂಭೀರವಾಗಿ ನುಡಿದ ಅಪ್ಪನ ಅಂತರಾತ್ಮದ ಅರಿವಾಗಿ ಅದಕ್ಕೆ ಸಿದ್ದವಾಗಿಯೇ ಇದ್ದ ಸೂರಜ್, "ಸರಿಯಪ್ಪ" ಎಂದು ಕುಳಿತುಕೊಂಡ.
ಇಂದಲ್ಲ ನಾಳೆ ಇದು ನಡೆಯಲೇಬೇಕು, ಇವತ್ತೇ ನಡೆದುಬಿಡಲಿ ಎಂದು ನಿರ್ಧರಿಸಿಕೊಂಡ.
ಒಳಗಿನಿಂದಲೇ ಮಗನ ಮಾತನ್ನು ಕೇಳಿಸಿಕೊಂಡ ವೆಂಕಟೇಶ್ ಹೇಳಿಸಿಕೊಳ್ಳದೆ ಹಾಲ್‌ಗೆ ಬಂದು ಕುಳಿತುಕೊಂಡರು.
ಸರಿತಾಳೂ ಬಂದು ಸೇರಿಕೊಂಡಳು.
ಎಲ್ಲರೂ ಬಂದ ಮೇಲೆ ವಿಕ್ರಮ್, "ಅಪ್ಪಾ, ಇನ್ನು ಎಷ್ಟು ದಿನ ನಮ್ಮನ್ನೆಲ್ಲ ಬಿಟ್ಟು, ಈ ವಯಸ್ಸಿನಲ್ಲಿಯೂ ಈ ಆಶ್ರಮದ ಜವಾಬ್ದಾರಿ ತಗೊಂಡು ಕಷ್ಟಪಡ್ತಾ ಇರ್ತಿಯಾ?" ನಿಧಾನವಾಗಿ ಕೇಳಿದ.
"ಎಷ್ಟು ದಿನ ಅಂದ್ರೆ, ಈ ಉಸಿರು ನಿಲ್ಲೋತನಕ" ವೆಂಕಟೇಶ್ ಗಂಭೀರವಾಗಿಯೇ ಉತ್ತರಿಸಿದರು.
"ಸರಿ, ಇದು ನಿಮ್ಮ ಮೊದಲಿನ ನಿರ್ಧಾರವೇ.
ಆ ನಿರ್ಧಾರವನ್ನ ಬದಲಾಯಿಸಿಕೊಳ್ಳಲು ಸಾಧ್ಯವೇ ಇಲ್ಲವೇ?"
"ವಿಕ್ಕಿ, ಗೊತ್ತಿರೋ ವಿಷಯವನ್ನು ಚರ್ಚಿಸಿ ಪ್ರಯೋಜನವೇನು?
ನೀನು ಅಲ್ಲಿಂದ ಇಲ್ಲಿಗೆ ಬಂದು ಇರಲಾರೆ.
ನಾನು ಇಲ್ಲಿಂದ ಅಲ್ಲಿಗೆ ಬಂದು ಇರಲಾರೆ.
ಇದು ಗೊತ್ತಿದ್ದು ಗೊತ್ತಿದ್ದೂ ಅದೇ ವಿಷಯ ಯಾಕೆ ?
ಬೇರೆ ಏನಾದರೂ ಇದ್ರೆ ಮಾತಾಡು" ನೀರಸವಾಗಿ ಹೇಳಿದರು.
"ಅದು ಸರಿ ಅಪ್ಪ, ಆದ್ರೆ ಈ ಸೂರಜ್ ಕಥೆ ಏನು?
ಅಲ್ಲಿ ಅವನಿಗಾಗಿ ಹೆಣ್ಣು ಹುಡುಕಿ ಮದ್ವೆ ಮಾಡೋ ಪ್ರಯತ್ನದಲ್ಲಿ ನಾವಿದ್ರೆ, ಇವನು ಇಲ್ಲಿಗೆ ಓಡಿಬಂದಿದ್ದಾನೆ.
ಅವನು ಮಾಡ್ತಾ ಇರೋದು ಸರೀನಾ ಅಪ್ಪಾ?
ದೊಡ್ಡ ಶ್ರೀಮಂತರ ಸಂಬಂಧ ಬಂದಿದೆ.
ಹುಡುಗಿನೂ ಸೂರಜ್‌ನನ್ನು ಮೆಚ್ಚಿಕೊಂಡಿದ್ದಾಳೆ.
ಅವರು ಒಪ್ಪಿರುವುದೇ ನಮ್ಮ ಪುಣ್ಯ.
ತುಂಬಾ ಬಲವಂತ ಮಾಡ್ತಾ ಇದ್ದಾರೆ.
ಮಗಳಿಗಾಗಿ ನಮ್ಮಂಥ ಮನೆಗೆ ಹೆಣ್ಣು ಕೊಡೋಕೆ ಮುಂದೆ ಬಂದಿದ್ದಾರೆ.
ಒಬ್ಬಳೇ ಮಗಳು.
ಕೊಳೆತು ಹೋಗುವಷ್ಟು ಹಣವಿದೆ.
ಇವನ್ಯಾಕೆ ಇಲ್ಲಿ ಕಷ್ಟಪಡಬೇಕು?"
"ಅಪ್ಪಾ, ನಾನಿಲ್ಲಿ ಕಷ್ಟಪಡ್ತಾ ಇದ್ದೀನಿ ಅಂತ ನಿಂಗೆ ಯಾರು ಹೇಳಿದ್ರು?
ಅವಳು ನನ್ನ ಮೆಚ್ಚಿಕೊಂಡರೆ ಸಾಕಾ?
ನನಗೆ ಅವಳು ಇಷ್ಟವಾಗುವುದು ಬೇಡವೆ?
ನೀನು ಸಂಪಾದಿಸಿರುವುದೇ ಬೇಡ ಅಂತ ಇಲ್ಲಿಗೆ ಬಂದಿದ್ದೀನಿ.
ಇನ್ನು ಆ ಕೊಳೆತು ಹೋಗುವ ಆಸ್ತಿ ನನಗ್ಯಾಕೆ?
ಹಣ, ಆಸ್ತಿಗೆ ಆಸೆಪಡುವವನು ನಾನಲ್ಲ ಅನ್ನೋದು ನಿಮ್ಮ ಗೊತ್ತಿಲ್ವಾ?
ನಾನೇ ಸಂಪಾದಿಸುತ್ತೇನೆ, ಆ ಶಕ್ತಿ ನನಗಿದೆ.
ಕಂಡವರ ಒಂದು ಪೈಸೆಯೂ ನನಗೆ ಬೇಡ" ಬಿಗಿದುಕೊಂಡು ಹೇಳಿದ.
"ಇದೇ ಬೇಡ ಅನ್ನುವುದು.
ಈ ಒಣ ಸ್ವಾಭಿಮಾನಕ್ಕೇನು ಕಡಿಮೆ ಇಲ್ಲ.
ನಿಮಪ್ಪನೂ ನಿನ್ನ ಹಾಗೆ ಇದ್ದಿದ್ರೆ ನಾವು ಇಷ್ಟೊಂದು ಚೆನ್ನಾಗಿ ಇರೋಕೆ ಆಗ್ತಾ ಇತ್ತಾ ಸೂರಜ್?
ನಮಪ್ಪ ಕೊಟ್ಟ ಆಸ್ತಿನೆಲ್ಲ ನಿಮ್ಮಪ್ಪ ತಗೊಂಡು ಒಂದಕ್ಕೆ ಎರಡರಷ್ಟು ದುಡಿದಿಲ್ವಾ?" ಸರಿತಾ ಕೋಪಿಸಿಕೊಂಡಳು.
"ಅಪ್ಪಾ, ನೀನಾದ್ರೂ ಹೇಳು ನಿನ್ನ ಮೊಮ್ಮಗನಿಗೆ ಒಳ್ಳೆ ಅವಕಾಶನ ಕಳ್ಕೊಬೇಡ ಅಂತ.
ಮದ್ವೆ ಆಗಿ, ಅಲ್ಲೇ ಸೆಟ್ಲ್ ಆಗ್ಲಿ, ಇಲ್ಲೇನಿದೆ, ಈ ಆಶ್ರಮ ಬಿಟ್ಟರೆ."
"ನಾನು ಯಾರಿಗೂ ಏನೂ ಹೇಳಲಾರೆ ವಿಕ್ರಮ್, ಅವನು ಒಪ್ಪಿದರೆ ಮದ್ವೆ ಮಾಡು" ತಣ್ಣಗೆ ಹೇಳಿದರು.
"ನೀವು ಅವನ್ನ ಒದ್ದು ಕಳಿಸಿ, ಅವನೇ ದಾರಿಗೆ ಬರ್ತಾನೆ.
ನಿಮ್ಮ ಬೆಂಬಲ ಇದೆ ಅಂತಾನೇ ತನಗಿಷ್ಟ ಬಂದ ಹಾಗೆ ಕುಣಿಯುತ್ತಾ ಇದ್ದಾನೆ." ರೋಷದಿಂದ ನುಡಿದ.
"ವಿಕ್ಕಿ, ಅವನು ನನ್ನ ಮೊಮ್ಮಗ ಕಣೋ, ಪ್ರೀತಿಯಿಂದ ಇಲ್ಲಿ ಇರ್ತಿನಿ ಅಂತ ಬಂದ್ರೆ ಒದ್ದು ಕಳಿಸೋಕೆ ಆಗುತ್ತೇನೋ?
ಇದು ಅವನ ಮನೆ, ಅವನ ಮನೆಗೆ ಬರಬೇಡ ಅಂತ ನಾನು ಹೇಗೆ ಹೇಳಲಿ?
ಅವನು ಬಂದ್ರೆ ಕರ್ಕೊಂಡು ಹೋಗು, ನಂಗೆ ಹಿಂಸೆ ಕೊಡಬೇಡ" ಥಟ್ಟನೆ ಎದ್ದವರೇ ದಡದಡನೇ ಹೊರಗೆದ್ದು ಹೋಗಿಯೇ ಬಿಟ್ಟರು.
"ಅಮ್ಮಾ ನನ್ನ ಮೇಲಿನ ಕೋಪವನ್ನು ನೀವು ತಾತನ ಮೇಲೆ ತೀರಿಸಬೇಡಿ.
ನೀವು ಎಷ್ಟೇ ಹೇಳಿದ್ರೂ ನಾನು ಅಲ್ಲಿಗೆ ಬರಲ್ಲ.
ಮಗ ಬೇಕು ಅನ್ನೋ ಆಸೆ ಇದ್ರೆ ನೀವೇ ಇಲ್ಲಿಗೆ ಬನ್ನಿ.
ತಾತ ಇಷ್ಟು ವರ್ಷ ಒಂಟಿಯಾಗಿ ಇದ್ದದ್ದು ಸಾಕು.
ನೀವು ನಿಮ್ಮ ನಿರ್ಧಾರನಾ ಬದಲಾಯಿಸಿಕೊಳ್ಳೋಕೆ ಆಗಲ್ಲ ಅಂದ ಮೇಲೆ ನಾನು ಹೇಗೆ ಬದಲಾಯಿಸಿಕೊಳ್ಳಲಿ?
ನನ್ನ ಅರ್ಥಮಾಡಿಕೊಳ್ಳಿ" ವೇದನೆಯಿಂದ ಮುಖ ಹಿಂಡಿದ.
"ಸೂರಜ್, ನಮಗಿರೋದು ನೀನೊಬ್ಬನೇ ಮಗ ಕಣೋ.
ನಿನ್ನ ಬಿಟ್ಟು ಬದುಕೋ ಶಕ್ತಿ ನಂಗಿಲ್ಲ ಕಣೋ.
 ದಯವಿಟ್ಟು ಬಂದು ಬಿಡೋ, ನನ್ನ ನೋಯಿಸಬೇಡ, ಹೆತ್ತ ಹೊಟ್ಟೆನಾ ಉಸಿರಬೇಡ" ಕಣ್ಣೀರಿಟ್ಟಳು ಸರಿತಾ.
ತಿರಸ್ಕಾರವಾಗಿ ನಕ್ಕ ಸೂರಜ್, "ತಾತನಿಗೂ ಅಪ್ಪ ಒಬ್ನೇ ಮಗ ಅಲ್ವೇನಮ್ಮ?
ಅಜ್ಜಿ ಕೂಡ ನಿನ್ನಂತೆ ಸಂಕಟಪಟ್ಟಿರಬೇಕು ಅಲ್ವಾ ಅಮ್ಮಾ?
ನಮಗೆ ನೋವಾದಾಗಲೇ ಆ ನೋವು ಎಂಥದ್ದು ಅಂತ ಗೊತ್ತಾಗುವುದು.
ದಯವಿಟ್ಟು ನನ್ನ ಬಲವಂತಪಡಿಸಬೇಡಿ.
ನಾನು ಈ ಊರನ್ನು ಬಿಟ್ಟು ಎಲ್ಲಿಗೂ ಬರಲಾರೆ.
ಮದ್ವೆ ಆದ್ರೆ ಇಲ್ಲಿನ ಹೆಣ್ಣನ್ನೇ ಮದ್ವೆ ಮಾಡ್ಕೊತೀನಿ, ಇಲ್ಲೇ ಸೆಟ್ಲ್ ಆಗ್ತಿನಿ."
"ಓಹೋ, ಹುಡುಗಿನೂ ನೋಡಿಕೊಂಡು ಬಿಟ್ಟಿದ್ದಿಯಾ?
ನಮಗೂ ಹೇಳದೆ ಮದ್ವೆನೂ ಮಾಡಿಕೊಂಡು ಬಿಡು, ನಿನ್ನ ಹೆತ್ತದ್ದಕ್ಕೆ ಸಾರ್ಥಕ" ಗೊಳೋ ಎಂದು ಅತ್ತೇಬಿಟ್ಟಳು ಸರಿತಾ.
"ನಂಗೆ ಗೊತ್ತು ಕಣೆ ಇವನ ಬುದ್ದಿ ಎಂಥದ್ದು ಅಂತ.
ಇವನ ಥರನೇ ಆದರ್ಶ, ಆಶ್ರಮ ಅಂತ ತಲೆಕೆಡಿಸಿಕೊಂಡಿರೋ ಹುಡ್ಗಿನ್ನೇ ಮೆಚ್ಚಿಕೊಂಡಿರುತ್ತಾನೆ.
ಇಬ್ರೂ ಸೇರಿ ನನ್ನ ಆಸ್ತಿನಾ ಕರಗಿಸಿಬಿಡುತ್ತಾರೆ.
ಇವನು ಉದ್ದಾರವಾದಾಗ ನೋಡೋಣ.
ಈ ಜನ್ಮದಲ್ಲಿ ಇವನಿಗೆ ಬುದ್ದಿ ಬರುವುದಿಲ್ಲ.
ನನ್ನ ಮುಂದೆ ಎಲ್ಲನೂ ದಾನ ಮಾಡಿ ಹಾಳಾಗಿ ಹೋಗ್ತಾನೆ, ಬೀದಿಗೆ ಬೀಳ್ತಾನೆ.
ಅಜ್ಜಿ ರಕ್ತ ಎಲ್ಲಿ ಹೋಗುತ್ತೆ?
ನಮ್ಮಮ್ಮ ಎಲ್ಲರನ್ನೂ ಉದ್ದಾರ ಮಾಡಿ ಕೈಲಾಸ ಸೇರಿಕೊಂಡಳು.
ಈಗ ಇವನು ಶುರು ಮಾಡಿಕೊಂಡಿದ್ದಾನೆ.
ನಮ್ಮ ಕರ್ಮ, ಇಂಥ ಮಗನ್ನ ಹೆತ್ತೇ ಇಲ್ಲ ಅಂತ ತಿಳ್ಕೊ.
ನಮಗೆ ಬುದ್ದಿ ಇಲ್ಲ.
ನಡಿ, ನಮ್ಮ ದಾರಿ ನಾವು ಹಿಡಿಯೋಣ.
ಇನ್ನು ಇಲ್ಲಿದ್ದು ಪ್ರಯೋಜನ ಇಲ್ಲ" ಎಂದು ಹತಾಶೆಯಿಂದ ವಿಕ್ರಮ್ ನುಡಿದಾಗ ಅಪ್ಪನ ಬಗ್ಗೆ ಸೂರಜ್‌ಗೆ ಅಯ್ಯೋ ಮತ್ತಷ್ಟು ಹಿಂಸೆ ಕೊಡದೆ ಇಷ್ಟು ಬೇಗ ಅವರು ತೀರ್ಮಾನಕ್ಕೆ ಬಂದದ್ದು ಸಮಾಧಾನ ತರಿಸಿತ್ತು.
ಬೆಳಗ್ಗೆ ಟೀವಿ ನೋಡುತ್ತ ಎಲ್ಲರೊಂದಿಗೆ ತಿಂಡಿ ತಿನ್ನುತ್ತಿದ್ದ ಗಂಗಮ್ಮ ಇದ್ದಕ್ಕಿದ್ದಂತೆ ಎದೆ ಎದೆ ಬಡಿದುಕೊಂಡು ಅಳಲಾರಂಭಿಸಿದಾಗ ಅಲ್ಲಿದ್ದವರೆಲ್ಲ ಗಾಬರಿಯಾದರು.
ಬೇಗ ಬಂದಿದ್ದರಿಂದ ರಿತು ಅಲ್ಲಿಗೆ ತಿಂಡಿಗೆ ಬಂದಿದ್ದಳು.
ಸೂರಜ್, ವೆಂಕಟೇಶ್ ಎಲ್ಲಾ ಅಲ್ಲಿಯೇ ಕುಳಿತಿದ್ದಾರೆ.
ಅವರು ದಢಾರನೇ ಎದ್ದು ಗಂಗಮ್ಮನ ಬಳಿ ಬಂದಿದ್ದರು.
"ಅಯ್ಯೋ, ನನ್ನ ಮಗ-ಸೊಸೆ ನೇಣಾಕಿಕೊಂಡ್ರಲ್ಲಪ್ಪ, ನನ್ನ ಮೊಮ್ಮಗಳು ಸತ್ತುಹೋದಳಂತಲ್ಲಪ್ಪ.
ದೇವರೇ, ನಾನೇನು ಮಾಡಲಿ?
ನಂಗೆ ಯಾರು ದಿಕ್ಕು?" ಎಂದು ಒಂದೇ ಸಮ ಕಿರುಚಾಡಿ, ಅಳ್ತಾ ಇದ್ದಾಳೆ ಗಂಗಮ್ಮ.
 ಯಾರಿಗೂ ತಲೆ-ಬುಡ ಅರ್ಥವಾಗಲೇ ಇಲ್ಲ.
"ನಾನು ಈಗಲೇ ಊರಿಗೆ ಹೋಗಬೇಕು.
ನನ್ನ ಅಲ್ಲಿಗೆ ಕಳ್ಸಿಕೊಡಿ.
ಕೊನೆ ಬಾರಿ ಮುಖನಾದ್ರೂ ನೋಡ್ಕೊಂಡು ಬರ್ತಿನಿ" ಎನ್ನುತ್ತ ಸೂರು ಕಿತ್ತುಹೋಗುವಂತೆ ಜೋರಾಗಿ ಅಳುತ್ತಿದ್ದಾಳೆ, ಟೀವಿಯಲ್ಲಿ ಮತ್ತೊಮ್ಮೆ ಸುದ್ದಿ ಹೇಳುತ್ತಿದ್ದಾರೆ.
ತತ್‌ಕ್ಷಣವೇ ಅಳು ನಿಲ್ಲಿಸಿ, ಟೀವಿಯ ಹತ್ತಿರ ಓಡಿದಳು.
"ಈಗಾಗಲೇ ಒಬ್ಬಳೇ ಮಗಳನ್ನು ಕಳೆದುಕೊಂಡಿದ್ದ ತಂದೆ-ತಾಯಿ, ಈಗ ಇರುವ ಒಬ್ಬಳೇ ಮಗಳು ಅಪಘಾತದಲ್ಲಿ ನಿಧನವಾದ ದುಃಖವನ್ನು ಭರಿಸಲಾರದೆ ಹತಾಶರಾದ ದಂಪತಿ ನೇಣಿಗೆ ಕೊರಳೊಡ್ಡಿ ಸಾವಿಗೆ ಶರಣಾಗಿದ್ದಾರೆ" ಎಂದು ಹೇಳುತ್ತಿರುವಂತೆ ಅವರ ಫೋಟೋ ತೋರಿಸಲಾರಂಭಿಸಿದರು.
"ಇವನೇ ನನ್ನ ಮಗ, ನನ್ನ ಸೊಸೆ.
ಅಯ್ಯೋ ಯಾಕೆ ಹೀಗೆ ಮಾಡಿಕೊಂಡರೋ?" ಎದೆ ಬಡಿದುಕೊಳ್ಳುತ್ತ ಎದ್ದು ಓಡಿದಳು.
ತತ್‌ಕ್ಷಣವೇ ಸೂರಜ್ ವಾಸುವನ್ನು ಕರೆದು, "ವಾಸು, ಗಂಗಮ್ಮನ್ನ ಹಿಡ್ಕೋ, ತಾತ ಈಗ ಏನು ಮಾಡೋದು? ". 
ಎಲ್ಲರಿಗೂ ಗಂಗಮ್ಮನ ದುಃಖಕ್ಕೆ ಕಾರಣ ತಿಳಿದು ಸಂತಾಪಪಡಹತ್ತಿದರು.
"ತಾತ, ನಾನು ಗಂಗಮ್ಮನ ಕರ್ಕೊಂಡು ಅವರ ಊರಿಗೆ ಹೋಗಿಬರ್ತಿನಿ.
ರಿತು, ನೀನು ಬರ್ತಿಯಾ?" ಎಂದೊಡನೆ ಒಪ್ಪಿದಳು.
ಮತ್ತೆ ಮನಸ್ಸು ಬದಲಾಯಿಸಿ, "ನೀನು ಬೇಡ ರಿತು, ನಾನು ವಾಸುನ್ನ ಕರ್ಕೊಂಡು ಹೋಗ್ತೀನಿ" ಅಂತ ಹೇಳಿ ಕಾರು ಹೊರತೆಗೆಯಲು ಅವಸರವಾಗಿ ನಡೆದ.
ನಡೆದದ್ದು ಇಷ್ಟೆಯೇ, ಗಂಗಮ್ಮನಿಗೆ ಒಬ್ಬನೇ ಮಗ, ಮಗ ಚಿಕ್ಕವನಾಗಿರುವಾಗಲೇ ಗಂಡನನ್ನು ಕಳೆದುಕೊಂಡಿದ್ದ ಗಂಗಮ್ಮ ಹೆದರದೆ ಸಂತೆಯಲ್ಲಿ ತರಕಾರಿ ಮಾರುವುದನ್ನು ಮುಂದುವರಿಸಿಕೊಂಡು ಮಗನನ್ನು ಸಾಕಿದಳು.
ಮಗ ಅಪಾರ ಬುದ್ದಿವಂತ, ಚೆನ್ನಾಗಿ ಓದಿ ಇಂಜಿನಿಯರ್ ಆಗಿದ್ದ.
ಕಾಲೇಜೊಂದರಲ್ಲಿ ಉಪನ್ಯಾಸಕಿಯಾಗಿದ್ದವಳನ್ನು ಮೆಚ್ಚಿ ಮದುವೆಯಾಗಿದ್ದನು.
ಇಬ್ಬರು ಹೆಣ್ಣು ಮಕ್ಕಳಾದರು.
ಜನರೇಶನ್ ಗ್ಯಾಪ್, ಹಾಗಾಗಿ ಅತ್ತೆ-ಸೊಸೆಗೆ ಹೊಂದಲೇ ಇಲ್ಲ.
ಗಂಗಮ್ಮ ಸ್ವಲ್ಪ ಜೋರಾದ ದರ್ಪಿಷ್ಟ ಹೆಣ್ಣು.
ಹದಿವಯಸ್ಸಿಗೆ, ವಿಧವೆಯಾಗಿದ್ದ ಗಂಗಮ್ಮ ತನ್ನ ಮೇಲೆ ಕಣ್ಣು ಹಾಕಿದವರಿಗೆ ಮಹಾಕಾಳಿಯಾಗುತ್ತಿದ್ದಳು.
ಒಂಟಿ ಹೆಣ್ಣು ಬದುಕಬೇಕೆಂದರೆ ಜೋರಾಗಲೇಬೇಕಿತ್ತು, ಒರಟುತನ ಮೈಗೂಡಿಬಿಟ್ಟಿತ್ತು.
ಮಗ ವಿದ್ಯಾವಂತನಾದ, ಒಳ್ಳೆಯ ಕೆಲಸದಲ್ಲಿದ್ದಾನೆ, ಸೊಸೆ ಕೂಡ ಕೆಲಸದಲ್ಲಿದ್ದಾಳೆ.
ಇಡೀ ಮನೆಯ ವಾತಾವರಣವೇ ಬದಲಾಗಿತ್ತು.
ಆದರೆ ಗಂಗಮ್ಮ ಬದಲಾಗಿರಲಿಲ್ಲ.
ಅವಳದು ಅದೇ ಗುಣ, ಅದೇ ಸ್ವಭಾವ.
ಇದು ಸೊಸೆಗೆ ಸರಿಬರುತ್ತಿರಲಿಲ್ಲ.
ಅತ್ತೆ-ಸೊಸೆಗೆ ಜಗಳ ಶುರುವಾಗಿ ಬಿಡುತ್ತಿತ್ತು.
ಯಾರಿಗೂ ಹೇಳಲಾರದೆ ಮಗ ಸೋತು ಹೋಗುತ್ತಿದ್ದ.
ಇಷ್ಟೆಲ್ಲ ಕಷ್ಟಪಟ್ಟು ಸಾಕಿ, ಸಲುಹಿ, ವಿದ್ಯಾವಂತನನ್ನಾಗಿ ಮಾಡಿದ್ದೇನೆ, ಅಂದೇ ಯಾರಿಗೂ ಅಂಜದೆ ಬದುಕಿದ್ದೇನೆ.
ಈಗ ಸೊಸೆ-ಮಗನಿಗೆ ಹೆದರಬೇಕೇ?
ಅವರು ಹೇಳಿದಂತೆ ಕೇಳಬೇಕೇ ಎಂಬ ನಿಲುವು ಗಂಗಮ್ಮನದು.
ಕೊನೆಗೊಂದು ದಿನ ಮಗ ಸೊಸೆ ಪರ ವಹಿಸಿಕೊಂಡು ತನ್ನನ್ನು ಬಯ್ದನೆಂದು ಸಿಟ್ಟು ಮಾಡಿಕೊಂಡು ಯಾರಿಂದಲೋ ಈ ಆಶ್ರಮದ ವಿಷಯ ತಿಳಿದುಕೊಂಡು ಬಂದುಬಿಟ್ಟಿದ್ದಳು.
ತಾನು ಇಲ್ಲಿರುವ ವಿಷಯವನ್ನು ಮಗನಿಗೆ ತಿಳಿಸಿರಲಿಲ್ಲ.
ಎಲ್ಲಾ ಕಡೆ ಹುಡುಕಿ ಮಗ ಹತಾಶನಾಗಿದ್ದ.
ಅವನಿಗೆ ಗಿಲ್ಟಿ ಕಾನ್ಸಿಯೆಸ್ ಕಾಡತೊಡಗಿತ್ತು.
ಇರುವವ ನಾನೊಬ್ಬನೇ ಮಗ, ಹೆತ್ತ ತಾಯಿಯನ್ನು ಸಾಕಲಾರದೆ ಇದ್ದ ಮೇಲೆ ಬದುಕಿ ಪ್ರಯೋಜನವೇನು ಎಂದು ನೊಂದಿದ್ದ.
ಅದೇ ಸಮಯಕ್ಕೆ ಮಗಳೊಬ್ಬಳು ತೀರಿಹೋದಳು.
ಇದನ್ನು ಬಹುವಾಗಿ ಹಚ್ಚಿಕೊಂಡಿದ್ದ.
ಇದಕ್ಕೆಲ್ಲ ಕಾರಣ, ತಾನು ಮಾತೃದ್ರೋಹಿ ಆಗಿದ್ದರಿಂದಲೇ ತಾಯಿಯ ಸಂಕಟದ ಶಾಪ ಇದು ಎಂದು ಹೆಂಡತಿಯ ಮೇಲೂ ಕೂಗಾಡುತ್ತಿದ್ದ.
ಸೊಸೆಗೂ ಪಶ್ಚಾತ್ತಾಪವಾಗಿತ್ತು.
ದಿನದಿನಕ್ಕೆ ಮನೆಯ ಶಾಂತಿ ಕದಡಿ ಹೋಗುತ್ತಿತ್ತು.
ಇದ್ದ ಕೆಲಸ ಬೇರೆ ಹೋಯಿತು.
ಬೇರೆ ಕೆಲಸಕ್ಕಾಗಿ ಹುಡುಕಾಟ ನಡೆಸಿದ್ದ.
ಯಾವುದೋ ಕೆಲಸ ವಿಚಾರಿಸಲು ಗಂಡ-ಹೆಂಡತಿ-ಮಗಳು ಬೈಕಿನಲ್ಲಿ ಹೋಗುತ್ತಿದ್ದಾಗ, ಹಿಂಬದಿಯಿಂದ ಲಾರಿಯೊಂದು ಗುದ್ದಿ ಮಗು ಸ್ಥಳದಲ್ಲಿಯೇ ಮೃತಪಟ್ಟಿತ್ತು.
ತೀವ್ರ ಆಘಾತಗೊಂಡ ದಂಪತಿ ದುಃಖ ಭರಿಸಲಾರದೆ ನೇಣಿಗೆ ಕೊರಳೊಡ್ಡಿದ್ದರು.
ಹೃದಯವಿದ್ರಾವಕವಾದ ಘಟನೆ ಎಲ್ಲರನ್ನೂ ತಲ್ಲಣಗೊಳಿಸಿತ್ತು.
ಅಂದೆಲ್ಲ ಆಶ್ರಮದಲ್ಲಿ ಅದೇ ವಿಷಯದ ಬಗ್ಗೆಯೇ ಚರ್ಚೆ, ಮಾತುಕತೆ ನಡೆದವು.
ಮಗ-ಸೊಸೆಯ ಮೇಲೆ ಕೋಪವಿದ್ದರೂ ಅವರ ಸಾವನ್ನು ಬಯಸುವಂಥ ಕೆಟ್ಟ ತಾಯಿ ಆಗಿರಲಿಲ್ಲ.
ಗಂಗಮ್ಮ ಎಲ್ಲೋ ನೆಮ್ಮದಿಯಾಗಿದ್ದಳು.
ಆದರೀಗ ಹೆತ್ತ ಕರುಳಿಗೆ ಬೆಂಕಿ ಬಿದ್ದಿತ್ತು.
ಅದು ಹೇಗೆ ಸಹಿಸುತ್ತಾಳೆ ಎಂದು ಎಲ್ಲರೂ ಅವರ ಸಾವನ್ನು ಬಯಸುವಂಥ ಕೆಟ್ಟ ತಾಯಿ ತನ್ನ ಕರುಳ ಕುಡಿ ಸುಖವಾಗಿದೆ ಎಂದೇ ತಿಳಿದು ಇಲ್ಲಿ ಆಕೆಯ ಬಗ್ಗೆ ಪರಿತಾಪಪಡುವವರೇ.
ಅಂತ್ಯಸಂಸ್ಕಾರವನ್ನು ಮುಗಿಸಿಕೊಂಡು ಗಂಗಮ್ಮನನ್ನು ಅಲ್ಲಿಯೇ ಬಂಧುಗಳೊಂದಿಗೆ ಬಿಟ್ಟು ಬಂದ ಸೂರಜ್ ಸುಸ್ತಾಗಿದ್ದನು.
ಬಂದವನು ಊಟವೂ ಮಾಡದಂತೆ ಮಲಗಿಬಿಟ್ಟನು.
ಅಲ್ಲಿನ ರೋದನ, ಆ ಬಂಧುಗಳ ಗೋಳಾಟ, ಆ ಸಂಕಟ ಅವನ ಎದೆ ಕಲಕಿಬಿಟ್ಟಿತ್ತು.
ಏನು ಜನಗಳೋ?
ಯಾಕಿಷ್ಟು ದುರ್ಬಲರಾಗುತ್ತಾರೋ?
ನೋಡಿದರೆ ಗಂಡ-ಹೆಂಡತಿ ಇಬ್ಬರೂ ವಿದ್ಯಾವಂತರೇ, ಹೆಂಡತಿ ಹದಿಹರೆಯದ ಮಕ್ಕಳಿಗೆ ಕಲಿಸುವ ಉಪನ್ಯಾಸಕಿ ಬೇರೆ.
ಅದೇನು ತನ್ನ ವಿದ್ಯಾರ್ಥಿಗಳಿಗೆ ಕಲಿಸುತ್ತಿದ್ದಳೋ?
ಅವನಿಗಾದರೂ ಬುದ್ದಿ ಬೇಡವೇ ?
ಇಂಜಿನಿಯರ್, ಸಮಾಜದಲ್ಲಿ ಸ್ಥಾನಮಾನ ಪಡೆದವರು.
ಮಕ್ಕಳ ಸಾವು ತಡೆಯಲಾರದ ಆಘಾತವೇ ಸರಿ, ಹಾಗಂತ ಮಕ್ಕಳನ್ನು ಕಳೆದುಕೊಂಡವರೆಲ್ಲ ಸಾವಿಗೆ ಶರಣಾಗಿದ್ದಾರೆಯೇ?
ಯಾಕಿಂಥ ನಿರ್ಧಾರ ತೆಗೆದುಕೊಂಡುಬಿಟ್ಟರೋ?
ಪಾಪ, ವಯಸ್ಸಾಗಿರುವ ಗಂಗಮ್ಮನ ಗತಿ-ಏನು?
ಮಗ-ಸೊಸೆ-ಮೊಮ್ಮಕ್ಕಳನ್ನೆಲ್ಲ ಕಳೆದುಕೊಂಡು ಅನಾಥವಾಗಿರುವ ಆಕೆ ತಾನೇ ಹೇಗೆ ಈ ದುಃಖ ಭರಿಸುತ್ತಾಳೆ ?
ಈ ನೋವು ಕಾಣಲೆಂದೇ ಗಂಡ ಸತ್ತ ಮೇಲೂ ಧೈರ್ಯವಾಗಿ ಬದುಕಿ, ಮಗನನ್ನು ವಿದ್ಯಾವಂತನನ್ನಾಗಿ ಮಾಡಿದ್ದು?
ಇದನ್ನು ಕಾಣಲೆಂದೇ ಇಷ್ಟು ವರ್ಷ ಬದುಕಿದ್ದಳೇ?
ಪಾಪ, ಸತ್ತವರು ಸತ್ತರು.
ಬದುಕಿರುವವರ ಪಾಡೇನು?
ಮನಸ್ಸೇ ಕೆಟ್ಟುಹೋಗಿತ್ತು.
ಅಪ್ಪ-ಅಮ್ಮ ಹೊರಟು ನಿಂತಾಗಲೂ ಒಂದೂ ಮಾತಾಡದೆ ಬಸ್‌ಸ್ಟಾಂಡಿಗೆ ಬಿಟ್ಟು ಬಂದ.
ರೈಲಿನಲ್ಲಿ ಟಿಕೆಟ್ ಸಿಗದೆ ಮಗನ ಮೇಲಿನ ಸಿಟ್ಟಿನಿಂದ ಬಸ್ಸಿನಲ್ಲಿಯೇ ಹೋಗಲು ನಿರ್ಧರಿಸಿದ್ದರು.
ಅದನ್ನು ತಡೆಯುವ ಗೋಜಿಗೂ ಹೋಗದೆ ಸುಮ್ಮನಾಗಿದ್ದ.
ವೆಂಕಟೇಶ್ ಕೂಡ ಮೌನಕ್ಕೆ ಶರಣಾಗಿದ್ದರು.
ಮಗನ ಕೆಟ್ಟ ಹಟ ಅವರಿಗೆ ಬೇಸರ ತರಿಸಿತ್ತು.
ಅವನಿಗೊಂದು ನ್ಯಾಯ, ಅವನ ಮಗನಿಗೊಂದು ನ್ಯಾಯ ಅದು ಹೇಗೆ ಸಾಧ್ಯ?
ಈ ಪ್ರಕರಣ ಇಲ್ಲಿಗೆ ಮುಗಿದರೆ ಸಾಕು ಎನಿಸಿಬಿಟ್ಟಿತ್ತು.
ಮಗ ಹೊರಟೊಡನೆ ಹಾಯಾಗಿ ಉಸಿರಾಡಿದ್ದರು.
ಬೆಳಗ್ಗೆ ಎದ್ದಾಗಲೂ ಗಂಭೀರವಾಗಿಯೇ ಇದ್ದ ಸೂರಜ್‌ನನ್ನು ನೋಡಿ, ಕಂದ, ಆವಾಗಿನಿಂದ ನೋಡ್ತಾ ಇದ್ದೀನಿ, ಸಪ್ಪಗೆ ಇದ್ದಿಯಾ?
ನಿಮ್ಮಪ್ಪ-ಅಮ್ಮ ಹೋಗಿದ್ದು ಬೇಸರ ಆಯಿತಾ?
ಹೋಗ್ಲಿ ಬಿಡು ಮಗನಿಗಿಂತ ಅವರಿಗೆ ಅವರ ಹಟವೇ ಹೆಚ್ಚಾಗಿದೆ.
ಅವತ್ತು ನಾನೂ ಹೀಗೆ ಹಟ ಹಿಡಿದಿದ್ದರೆ ಇವತ್ತು ನಿನ್ನ ಇಲ್ಲಿ ನೋಡೋಕೂ ಆಗ್ತಾ ಇರ್ಲಿಲ್ಲ.
ಮಗ ದೂರಾದರೇನು?
ಮೊಮ್ಮಗ ಹತ್ತಿರವಾಗಿದ್ದಾನೆ.
ಕೊನೆಗಾಲದ ಆಸರೆಯಾಗಿ ನನ್ನ ಪಾಲಿಗೆ ನೀನಿದ್ದಿಯಾ.
ಅಂಥ ದಿನಗಳು ಬಂದಾಗಲೇ ಅವನಿಗೆ ಬುದ್ದಿ ಬರೋದು.
ಮನಸ್ಸನ್ನು ಕೆಡಿಸಿಕೊಳ್ಳಬೇಡ.
ಅವನ ಬೇರು ಇಲ್ಲೇ ಇರುವುದರಿಂದ ಇವತ್ತಲ್ಲ ನಾಳೆ ಇಲ್ಲಿಗೆ ಬಂದೇ ಬರುತ್ತಾನೆ.
ನಿನ್ನ ನೆರಳಿನ ತಂಪು ಅವನಿಗೆ ಬೇಕೆ ಬೇಕು.
ಈ ಸತ್ಯ ನಿಧಾನವಾಗಿ ಅವನಿಗೆ ಅರ್ಥವಾಗುತ್ತೆ.
ಅಲ್ಲಿಯವರೆಗೂ ನೀನು ಕಾಯಲೇಬೇಕು ಕಂದಾ" ಅವನನ್ನು ಅಪ್ಪಿ ಹೇಳಿದಾಗ ತಾತನ ಅಪ್ಪುಗೆಯಲ್ಲಿದ್ದ ಸೂರಜ್‌ಗೆ ಏನೆನಿಸಿತೋ?
ತಾತನ ಎದೆಗೊರಗಿ ಅತ್ತೇಬಿಟ್ಟ.
"ಹುಚ್ಚಾ, ಅಳ್ತಾ ಇದ್ದೀಯಾ?
ಹೆಣ್ಣಿನಂತೆ ಅಳ್ತಾರೇನೋ?
ನೀನು ಗಂಡಸು, ಯಾವತ್ತೂ ನೀನು ಎದೆಗುಂದಬಾರದು.
ಇಂದೇ ಕೊನೆ, ನಾನು ಯಾವತ್ತೂ ಈ ಕಣ್ಣಿನಲ್ಲಿ ನೀರು ನೋಡೋಕೆ ಬಯಸುವುದಿಲ್ಲ.
ಇಂಥ ಅನರ್ಥ್ಯ ರತ್ನನ ದೂರ ಎಸೆದು ಹೋದ್ರಲ್ಲ, ಅವರು ಮೂರ್ಖರು ಕಣೋ, ನಿನ್ನಂಥ ವಜ್ರದ ಮುಂದೆ ಬೇರೆಲ್ಲ ಕ್ಷುಲ್ಲಕ, ತೃಣಕ್ಕೆ ಸಮಾನ.
ಈ ರತ್ನ ನನ್ನ ಮಡಿಲಿಗೆ ಬಿದ್ದು ನನ್ನನ್ನು ಅದೃಷ್ಟವಂತನನ್ನಾಗಿ ಮಾಡಿದೆ.
ನಾನೇ ಪುಣ್ಯವಂತ ಕಣೋ.
ನಾನು ನಿನ್ನ ಜತೆಯಲ್ಲಿ ಇನ್ನೂ ನೂರು ವರ್ಷ ಬದುಕಬೇಕು ಅನ್ನೋ ಆಸೆ ಚಿಗುರುತ್ತಾ ಇದೆ.
ಸಾವೇ ಬಂದು ನನ್ನ ಕರ್ಕೊ ಅಂತ ದಿನಾ ಬೇಡಿಕೊಳ್ತಾ ಇದ್ದೆ.
ಆದ್ರೆ ಈಗ ನನ್ನ ಮನೆ ಹೊಸಿಲಿಗೂ ಬರಬೇಡ ಅಂತ ಗದರಿಸಿ ಕಳುಹಿಸುತ್ತೇನೆ ಗೊತ್ತಾ ಪುಟ್ಟಾ ನೀನು ಮದ್ವೇ ಆಗಬೇಕು.
ಈ ಮನೆ ತುಂಬ ನಿನ್ನ ಹೆಂಡತಿಯ ಕಾಲುಗೆಜ್ಜೆ ಸದ್ದು ಕೇಳಬೇಕು" ಭಾವುಕನಾಗಿ ಹೇಳುತ್ತಲೇ ಇರುವ ತಾತನ ಕನಸುಗಳನ್ನು ಕತ್ತರಿಸುತ್ತ-"ಸ್ಟಾಪ್ ಸ್ಟಾಪ್ ತಾತ.
ಇಷ್ಟೊಂದು ಸ್ಪೀಡಾಗಿ ಹೋದ್ರೆ ಹೇಗೆ?
ಈ ಕಾಲದಲ್ಲಿ ಹುಡುಗಿಯರು ಗೆಜ್ಜೆನೇ ಹಾಕಲ್ಲ.
ಇನ್ನು ಮನೆ ತುಂಬಾ ಗೆಜ್ಜೆ ಸದ್ದು ಎಲ್ಲಿ ಕೇಳುತ್ತೆ?
ನಾನು ಸ್ವಲ್ಪ ಇಮೋಶನಲ್ ಆಗಿದ್ದೆ.
ಅಪ್ಪ-ಅಮ್ಮ ನನ್ನ ಅರ್ಥಮಾಡಿಕೊಳ್ಳದೆ ಸಿಟ್ಟು ಮಾಡಿಕೊಂಡು ಹೊರಟುಹೋದರಲ್ಲ ಅನ್ನೋ ನೋವು ಕಾಡ್ತಾ ಇತ್ತು.
ನಿನ್ನೆ ಬೇರೆ ಗಂಗಮ್ಮನ ಫ್ಯಾಮಿಲಿ ದುರಂತ ನೋಡಿದ್ದೆನಲ್ಲ ಏಕೋ ಸಮಾಧಾನವೇ ಇರ್ಲಿಲ್ಲ.
ಈಗ ನಿನ್ನ ಮಾತು ಕೇಳಿದ ಮೇಲೆ ನನ್ನ ದುಗುಡಗಳೆಲ್ಲ ದೂರವಾಗಿ ಮನಸ್ಸು ಹಗುರವಾಗ್ತಾ ಇದೆ.
ಅಪ್ಪ-ಅಮ್ಮ ಯಾವತ್ತಾದರೂ ಒಂದು ದಿನ ನನ್ನ ಹತ್ತಿರ ಬಂದೇ ಬರ್ತಾರೆ ಅಂದ್ಯಲ್ಲ, ಅದೇ ನನಗೆ ಆಶಾಕಿರಣವಾಗಿದೆ ತಾತ.
ಹೇಗೋ ನಮ್ಮ ಮನೆಯ ಕಥೆ ಸುಖಾಂತವಾದ್ರೆ ಸಾಕು ತಾತ."
"ಆಗುತ್ತೆ ಕಣೋ, ಸುಖಾಂತ ಖಂಡಿತ ಆಗುತ್ತೆ.
ಅದನ್ನ ನೋಡೋಕೆ ದೇವ್ರು ನಂಗೆ ಇಷ್ಟೊಂದು ಆಯುಸ್ಸು ಕೊಟ್ಟಿರುವುದು.
ಇಷ್ಟು ವಯಸ್ಸಾದರೂ ನೋಡು ನಾನು ಗಟ್ಟಿಮುಟ್ಟಾಗಿದ್ದೇನೆ.
ನಿನ್ನ ಮದುವೆ ಮಾಡಿ, ನಿನ್ನ ಮಗುನಾ ನಾ ನೋಡಿಯೇ ಸಾಯುವುದು, ಮರಿಮಗನ್ನ ನೋಡೋ ಯೋಗನ್ನ ಬೇಗ ನನಗೆ ಕಲ್ಪಿಸಿಕೊಡೋ ಮಗೂ."
"ಮರಿಮಗನನ್ನಷ್ಟೇ ಅಲ್ಲ ತಾತ, ಅವನ ಮದುವೆನೂ ನೋಡುವೆಯಂತೆ ಸುಮ್ಮನಿರು.
ನನ್ನ ಮನಸ್ಸಿಗೆ ಒಪ್ಪೋ ಹೆಣ್ಣು ನಂಗೆ ಸಿಗೋದೇ ಬೇಡವೇ?
ನನ್ನ ಕನಸುಗಳಿಗೆ, ನನ್ನ ಧೈಯಗಳಿಗೆ ಜತೆಯಾಗಿ ಹೆಜ್ಜೆ ಹಾಕುವಂಥ ಹುಡುಗಿ ಬೇಕು ನಂಗೆ.
ಅಂಥ ಹೆಣ್ಣು ಸಿಕ್ಕಿದ ಕೂಡಲೇ ಅವಳಿಗೆ ಮಾಲೆ ಹಾಕಿ ಕರ್ಕೊಂಡು ಬಂದು, ನಿನ್ನ ಮುಂದೆ ನಿಲ್ಲಿಸಿಬಿಡ್ತೀನಿ ಆಯ್ತಾ?
ಈಗ ನಂಗೆ ಬಿಡುಗಡೆ ಕೊಡ್ತಿಯಾ?
ಆಫೀಸ್ ಕಡೆ ಹೋಗಿ ಬರ್ತಿನಿ.
ರಿತು ಇರೋದ್ರಿಂದ ಪರವಾಗಿಲ್ಲ.
ಎಲ್ಲಾ ನಿಭಾಯಿಸುತ್ತಾಳೆ" ಹೊರಟನು.
"ರಿತುವಿನಂಥ ಹೆಣ್ಣೀ ಈ ಮನೆ ತುಂಬುವಂತಾಗಲಿ" ಎಂದ ತಾತನನ್ನು ತಟಕ್ಕನೇ ತಿರುಗಿ ನೋಡಿದ.
ಅವರಾಗಲೇ ಒಳಹೋಗುತ್ತಿದ್ದರು.
ರಿತುವಿನಂಥ ಹೆಣ್ಣು ತನ್ನ ಸಂಗಾತಿ.
ಅವಳಂಥವಳೇ ಯಾಕೆ, ಅವಳೇ ಆದರೆ ವಾಹ್!ಎಂಥ ಒಳ್ಳೆಯ ಯೋಚನೆ.
ಹೃದಯದಲ್ಲಿ ಹೊಸರಾಗ ಹುಟ್ಟಿಕೊಂಡಿತು.
ಅದು ದನಿ ಎತ್ತಿ ಹಾಡತೊಡಗಿದಂತೆ ಭಾಸವಾಗಿ ಎದೆಯನ್ನು ಗಟ್ಟಿಯಾಗಿ ಒತ್ತಿಕೊಂಡ.
ಸೂರಜ್ ರಿತುವನ್ನೇ ಹುಡುಕಿಕೊಂಡು ಬಂದ.
ಅವಳಿನ್ನೂ ನಿನ್ನ ನಡೆದ ಘಟನೆಯಿಂದ ಚೇತರಿಸಿಕೊಂಡಿದ್ದಾಳೋ ಇಲ್ಲವೋ ಎಂದುಕೊಳ್ಳುತ್ತಲೇ ರಿತುವಿನ ರೂಮಿಗೆ ಬಂದ.
ಅವಳಿನ್ನೂ ತನ್ನ ರೂಮಿಗೆ ಬಂದು ಕೆಲಸ ಪ್ರಾರಂಭಿಸಿಲ್ಲ ಎಂದು ತಿಳಿದುಕೊಂಡು, ಅವಳು ಕೂರುವ ಚೆಯರಿನ ಮೇಲೆ ಕುಳಿತುಕೊಂಡು ಕಣ್ಮುಚ್ಚಿದ.
ಹಿತವಾದ ಅನುಭವ.
ಯಾವುದೋ ಲೋಕದಲ್ಲಿ ತೇಲಿಹೋಗುತ್ತಿರುವ ಭಾವ.
ಏನೋ ನವುರು, ಏನೋ ತಲ್ಲಣ, ಏನಾಗುತ್ತಿದೆ ನನಗೆ?
ಪ್ರೇಮದಲ್ಲಿ ಬಿದ್ದುಬಿಟ್ಟಿದ್ದೆನಾ?
ನಾನು ಪ್ರೇಮಿಯಾಗಿಬಿಟ್ಟೆನೇ?
ಹಾಯ್, ಎಂಥ ಸುಂದರ ಅನುಭೂತಿ!ಮಧುರ ಸಿಂಚನ.
ವಾಹ್!ಈ ಗಳಿಗೆ ಹೀಗೆ ಇದ್ದುಬಿಡಲಿ ಎಂದುಕೊಂಡು ಆ ಕನಸಿನಲ್ಲಿ ತೇಲಿಹೋದ.
"ಹಲೋ, ಯಾವ ಲೋಕದಲ್ಲಿ ವಿಹರಿಸುತ್ತಾ ಇದ್ದೀರಿ?
ನಾನು ಬಂದು ಹತ್ತು ನಿಮಿಷ ಆಯ್ತು.
ಯಾವುದೋ ಹುಡ್ಗಿ ಜತೆ ಡ್ಯೂಯೆಟ್ ಹಾಡ್ತಾ ಇರೋ ಹಾಗಿತ್ತು" ಜೇನಿನಂತೆ ಸಿಹಿಯಾದ ಸ್ವರ.
ಮೆಲ್ಲನೆ ಕಣ್ಣು ತೆರೆದ.
ಸಿರಿದೇವಿಯಂತೆ ನಗುತ್ತ ನಿಂತಿದ್ದಾಳೆ.
ಅಮಲಿನಲ್ಲಿರುವಂತೆ ಮೆಲ್ಲನೆ ನಕ್ಕ.
"ಅಯ್ಯಾ, ಪ್ರೇಮ ತಪಸ್ವಿ, ಸ್ವಲ್ಪ ಈ ಲೋಕಕ್ಕೆ ಇಳಿದು ಬರ್ತಿರಾ?
ನಿನ್ನೆಯಿಂದ ಕೆಲಸ ಆಗಿಲ್ಲ.
ನಿಂಗೇನು ಸುಮ್ಮೆ ಕೂತ್ರೂ ನಡೆಯುತ್ತೆ.
ಆದ್ರೆ, ನಂಗೆ ಸಂಬಳ ಬೇಕಲ್ವಾ?
ಏಳು ಮೇಲೆ, ಕುರ್ಚಿ ಬಿಡು, ಕೆಲಸ ರಾಶಿ ಇದೆ" ಅವನನ್ನು ಭುಜ ಹಿಡಿದು ಎಚ್ಚರಿಸಿದಳು.
ಎದ್ದು ನಿಂತ ಸೂರಜ್ ಅವಳೆಡೆ ಒಮ್ಮೆ ನೋಡಿ, ಸುಮ್ಮನೆ ಹೊರನಡೆದ.
"ಅರೆ ಏನಾಯ್ತು ಈ ಸೂರಜ್‌ಗೆ?
ಇವತ್ತೇನೋ ಹೊಸ ಥರ ಇದ್ದಾನಲ್ಲಾ?
ತೀರ್ಥ-ಗೀರ್ಥ ಏನಾದ್ರೂ ಹಾಕಿದ್ದಾನಾ ಅಥವಾ ರಾತ್ರಿ ಹಾಕಿದ್ದು ಇನ್ನೂ ಮತ್ತು ಇಳಿದಿಲ್ವಾ?" ತನ್ನಲ್ಲಿಯೇ ಅಚ್ಚರಿಗೊಂಡಳು.
ಛೇ ಛೇ, ಸೂರಜ್ ಹಾಗೆಲ್ಲ ಡ್ರಿಂಕ್ಸ್ ಮಾಡಲ್ಲ.
ರಾತ್ರಿ ನಿದ್ದೆ ಮಾಡಿಲ್ಲವೇನೋ?
ನಿದ್ದೆ ಸರಿಯಾಗಿಲ್ಲದೆ ಇದ್ರೆ ಹೀಗೇ ಆಗೋದು ಎಂದುಕೊಂಡು ತನ್ನ ಕೆಲಸದಲ್ಲಿ ಮುಳುಗಿಹೋದಳು.
ಎಲ್ಲಾ ಮುಗಿಸುವಷ್ಟರಲ್ಲಿ ಮಧ್ಯಾಹ್ನವಾಗಿತ್ತು.
ಬರೆದು ಬರೆದು ಕೈಬೆರಳುಗಳು ನೋಯುತ್ತಿದ್ದವು.
ಒಂದೇ ದಿನದಲ್ಲಿ ಮುಗೀಬೇಕು.
ನಿಧಾನವಾಗಿಯೇ ಮುಗಿಸಿದರೆ ಆಗಲ್ವಾ ಅಂತ ವೆಂಕಟೇಶ್‌ ಬಯ್ಯುತ್ತಿದ್ದರೂ ಬೇಗ ಮಾಡಿ ಮುಗಿಸಿದರೆ ಅವಳಿಗೆ ಸಮಾಧಾನ.
ಎಲ್ಲವನ್ನೂ ಎತ್ತಿಟ್ಟು ಹೊರಬಂದಳು.
ಮಿಂಚುವನ್ನು ಇವತ್ತು ಮಾತಾಡಿಸಿಯೇ ಇಲ್ಲ.
ಪಾಪ, ಮಗು ಎಷ್ಟು ಮಿಸ್ ಮಾಡಿಕೊಳ್ಳುತ್ತ ಇದೆಯೋ ಏನೋ?
ಮಿಂಚುವನ್ನು ಹುಡುಕಾಡಿದಳು.
ಮಿಂಚು ಸೂರಜ್‌ನ ತೋಳುಗಳಲ್ಲಿ ಆಶ್ಚರ್ಯದ ಮೇಲೆ ಆಶ್ಚರ್ಯ!
ಸೂರಜ್‌ ಮಿಂಚುವನ್ನು ಕುಣಿಸುತ್ತಿದ್ದಾನೆ.
ಮಿಂಚು ಕಿಲಕಿಲನೆ ನಗುತ್ತಿದ್ದಾಳೆ.
ಬೆರಗಿನಿಂದ ನೋಡಿಯೇ ನೋಡುತ್ತಿದ್ದಾಳೆ.
ಮಿಂಚುವನ್ನು ಆಡಿಸುತ್ತಾ ಮೈಮರೆತಿದ್ದಾನೆ ಸೂರಜ್, ಏನಾಗಿದೆ ಇವನಿಗೆ?
ಯಾಕೆ ಇಷ್ಟೊಂದು ಸಂತೋಷವಾಗಿದ್ದಾನೆ?
ಅರ್ಥವಾಗದೆ ಕಣ್ಣರಳಿಸಿ, ದಿಟ್ಟಿಸುತ್ತಿದ್ದಾಳೆ.
ಇತ್ತ ತಿರುಗಿದ ಸೂರಜ್ ಅವಳನ್ನು ಕಂಡು ಹತ್ತಿರ ಬಂದ.
"ಏನಮ್ಮಾ, ಈ ಮಿಂಚು ಹೇಗೆ ಆಡ್ತಾಳೆ?
ಇವಳ ಜತೆ ಆಟ ಆಡ್ತಾ ಇದ್ರೆ ಹೊತ್ತು ಹೋಗೋದೇ ಗೊತ್ತಾಗೋದಿಲ್ಲ.
ಹೋಗು, ನಿಮ್ಮಮ್ಮನ ಹತ್ತಿರ" ಎಂದು ಮಿಂಚುವನ್ನು ಅವಳೆಡೆ ಚಾಚಿದ.
"ಅಮ್ಮಾ ಏನಿದು ಹೊಸ ಪ್ರಯೋಗ?" ಚಕಿತಳಾದಳು.
 "ಮತ್ತೆ ಅಮ್ಮ ಅಲ್ವಾ?
ನೀನು ಅವಳಿಗೆ ಜೀವದಾನ ಮಾಡಿದೋಳು, ಮಿಂಚು ನಿನ್ನ ಮಾನಸಪುತ್ರಿ ತಾನೇ?
ನಿನ್ನಿಂದಲೇ ಅವಳು ಇಲ್ಲಿ ಉಳಿಯೋಕೆ ಸಾಧ್ಯವಾಗಿದ್ದು" ಮಿಂಚುವಿನ ಕೆನ್ನೆ ಹಿಂಡುತ್ತ ಹೇಳಿದ.
"ನಿಜ, ಮಿಂಚು ನನ್ನ ಮಾನಸಪುತ್ರಿ" ಒಪ್ಪಿದಳು.
ಸೂರಜ್ ಈಗ ತನ್ನ ಮನದ ಭಾವನೆಗಳನ್ನು ಹೇಗೆ ರಿತುವಿಗೆ ತಿಳಿಸುವುದು?
ಅನಂತರ ಅವಳು ಹೇಗೆ ಪ್ರತಿಕ್ರಿಯಿಸಿಯಾಳು ಎಂಬ ಚಿಂತೆ ಶುರುವಾಗಿತ್ತು.
ತನ್ನನ್ನು ಅಪಾರ್ಥ ಮಾಡಿಕೊಂಡುಬಿಟ್ಟರೆ?
ಈಗ ಒಳ್ಳೆಯ ಸ್ನೇಹಿತರಂತೆ ಇದ್ದೇವೆ.
ನಾಳೆ ಅದನ್ನೂ ಕಳ್ಕೊಂಡು ಬಿಟ್ಟರೆ ?
ಬೇಡ, ನೇರವಾಗಿ ಕೇಳುವುದೇ ಬೇಡ.
ಮೊದಲು ಅವಳ ಮನಸ್ಸಿನಲ್ಲಿ ಏನಿದೆ ಎಂದು ತಿಳಿದುಕೊಂಡು ಅನಂತರ ಮುಂದಿನ ಹೆಜ್ಜೆ ಇಡಬೇಕೆಂದು ನಿರ್ಧರಿಸಿಕೊಂಡ.
ಅದಕ್ಕಾಗಿ ಕಾಯತೊಡಗಿದ.
ಅವಕಾಶ ತಾನಾಗಿಯೇ ಕೂಡಿ ಬಂದಿತ್ತು.
ರಿತುವಿಗೆ ಮಿಂಚುವಿನ ಹುಟ್ಟಿದ ಹಬ್ಬ ಆಚರಿಸಬೇಕು ಅನ್ನೋಹಂಬಲ ಹುಟ್ಟಿಕೊಂಡಿತ್ತು.
ಮಿಂಚು ಹುಟ್ಟಿ ಇನ್ನೆರಡು ದಿನಗಳಲ್ಲಿ ವರ್ಷ ತುಂಬುತ್ತಿತ್ತು.
ತನ್ನ ಆಸೆ ಹೇಳಿಕೊಂಡ ಕೂಡಲೇ ಆಶ್ರಮದಲ್ಲಿ ಎಲ್ಲರೂ ಸಂತೋಷದಿಂದ ಒಪ್ಪಿದರು.
ಮಿಂಚುವಿಗೆ ಹೊಸ ಬಟ್ಟೆ ತರಲು ರಿತು ನಿರ್ಧರಿಸಿದಳು.
ಹೆಣ್ಣು ಮಗು ಕಿವಿ ಚುಚ್ಚಿಸಬೇಕೆನಿಸಿ, ರಿತು ಹೊರ ಕರೆದೊಯ್ಯಲು ಸೂರಜ್‌ನ ನೆರವು ಬೇಡಿದಳು.
ಕೂಡಲೇ ಒಪ್ಪಿಕೊಂಡ ಸೂರಜ್ ಒಂದು ಕಂಡೀಶನ್ ಹಾಕಿದ.
ಮಿಂಚುವಿನ ಹುಟ್ಟಿದ ಹಬ್ಬದ ಕೊಡುಗೆಯಾಗಿ ತಾನೇ ಅವಳಿಗೆ ಕಿವಿ ಓಲೆ ತೆಗೆಸಿಕೊಡುವುದಾಗಿ ಹೇಳಿ ಅದಕ್ಕೆ ಒಪ್ಪಿದರೆ ಮಾತ್ರ ಜತೆಗೆ ಬರಲು ಒಪ್ಪುವೆನೆಂದ.
"ಅಯ್ಯೋ, ಅದಕ್ಕೇನಂತೆ, ಧಾರಾಳವಾಗಿ ತೆಗೆಸಿಕೊಡು.
ಅವಳು ಆಶ್ರಮದ ಮಗಳು ತಾನೇ?
ನಿನಗೂ ಮಗಳಿದ್ದಂತೆ."
"ಅಂದ್ರೆ ಮಿಂಚುವಿಗೆ ಅಪ್ಪನೂ ಸಿಕ್ಕಿದಂತಾಯ್ತು" ಎಂದ ತಟಕ್ಕನೆ.
"ಏನ್ ಹೇಳಿದೆ ನೀನು?"
"ಏನಿಲ್ಲ ಕೂತ್ಕೋ ಮುಂದುಗಡೇನೇ ಬಾ.
ಇಲ್ಲದೆ ಇದ್ರೆ ನನ್ನ ಡ್ರೈವರ್ ಅಂದುಕೊಂಡರೆ ಕಷ್ಟ" ಎಂದು ಹೇಳಿ ಕಾರು ಚಲಾಯಿಸಿದ.
ಮೊದಲು ಮಗುವಿಗೆ ಫ್ರಾಕ್ ತೆಗೆದುಕೊಂಡರು.
ಆಮೇಲೆ ಕಿವಿಗೆ ಹವಳದ ಓಲೆಯನ್ನು ಸೆಲೆಕ್ಟ್ ಮಾಡಿದಳು.
ಮಿಂಚು ಕಿವಿ ಚುಚ್ಚಿಸಿಕೊಳ್ಳುವಾಗ ವಿಪರೀತ ಅತ್ತುಬಿಟ್ಟಳು.
"ಮಿಂಚು, ಅಳಬೇಡ ಮಿಂಚು, ನೀನು ನನ್ನ ಮುದ್ದು ಅಲ್ವಾ? ಆಗಿಹೋಯ್ತು. 
ಇನ್ನು ನೋವಾಗಲ್ಲ, ಅಳಬೇಡ ಚಿನ್ನು" ಸಮಾಧಾನಿಸುತ್ತಿದವಳ ಕಣ್ಣುಗಳಲ್ಲಿಯೂ ನೀರಿನ ತೆಳು ಸೆಲೆ.
ಅದನ್ನು ಕಂಡ ಸೂರಜ್ ಜೋರಾಗಿ ನಕ್ಕವನೇ, "ರಿತು, ಮಿಂಚು ಏನೋ ಸರಿ, ಆದರೆ ನೀನ್ಯಾಕೆ ಅಳ್ತಾ ಇದ್ದೀಯಾ?
ನಿಂಗೇನು ಕಿವಿ ಚುಚ್ಚಿಸಲಿಲ್ಲವಲ್ಲ?" ರೇಗಿಸಿದ.
ಕಣ್ಣಿನಲ್ಲಿ ತುಂಬಿದ್ದ ನೀರನ್ನು ಒರೆಸಿಕೊಂಡವಳೇ ತನ್ನ ಕಣ್ಣಿನ ನೀರು ಸೂರಜ್‌ನ ದೃಷ್ಟಿಗೆ ಬಿದ್ದು ಆತ ನಕ್ಕಾಗ ಸಂಕೋಚಿಸುತ್ತ, "ಮಿಂಚು ಅಳ್ತಾ ಇದ್ರೆ ನನ್ನ ಕೈಲಿ ತಡ್ಕೊಳ್ಳೋದಕ್ಕೆ ಆಗಲಿಲ್ಲ ಸೂರಜ್, ನನಗೆ ಗೊತ್ತಿಲ್ಲದಂಗೆ ಕಣ್ಣೀರು ಬಂದುಬಿಡ್ತು.
ತುಂಟಿ ನನ್ನ ಅಳಿಸಿಬಿಟ್ಟು, ಈಗ ನೋಡು, ಹೇಗೆ ನನ್ನೇ ನೋಡ್ತಾ ಇದ್ದಾಳೆ ಅಂತ" ಕೆನ್ನೆ ತಟ್ಟಿದಳು.
ಸೂರಜ್ನ ತೋಳುಗಳಲ್ಲಿ ಇದ್ದ ಮಿಂಚು ರಿತುವಿನತ್ತ ಹಾರಿ ಬಂದಳು.
"ಸರಿ, ಮಿಂಚುವಿನ ಕಾರ್ಯಕ್ರಮವೆಲ್ಲ ಮುಗಿಯಿತು.
ಮತ್ತೇನು ಮುಂದಿನ ಕಾರ್ಯಕ್ರಮ?" ಕಾರು ಡ್ರೈವ್ ಮಾಡುತ್ತಲೇ ಕೇಳಿದ.
"ಇನ್ನೇನೂ ಇಲ್ಲ ಮಿಂಚುವನ್ನು ನಮ್ಮ ಮನೆಗೆ ಕರ್ಕೊಂಡು ಹೋಗೋಣವಾ?
ಅಜ್ಜಿ ನೋಡಬೇಕು ತುಂಬಾ ದಿನ ಆಯ್ತು ಅಂತ ಇದ್ದರು" ಎಂದಳು.
"ಸರಿ, ಈಗ ನಿಮ್ಮನೆಗೆ ಹೋಗಬೇಕು.
ದಾರಿ ಹೇಳ್ತಾ ಹೋಗು.
ನಿಮ್ಮ ಮನೆ ಮುಂದೆ ನಿಲ್ಲಿಸುತ್ತೇನೆ" ಎಂದ.
ಭಾನುವಾರವಾದ್ದರಿಂದ ತನುಜಾ-ಮನು ಮನೆಯಲ್ಲಿಯೇ ಇದ್ದರು.
ಊಟಕ್ಕೆ ಇಲ್ಲಿಗೆ ಬರುವುದಾಗಿ ರಿತು ಹೇಳಿದ್ದರಿಂದ ಊಟವನ್ನೂ ಮಾಡದೆ ಅವಳಿಗಾಗಿ ಕಾಯುತ್ತಿದ್ದರು.
ರಿತುವಿನ ಜತೆ ಸೂರಜ್‌ನನ್ನು ನೋಡಿ ಅಚ್ಚರಿಗೊಂಡರು.
ಆಶ್ರಮಕ್ಕೆ ಹೋಗಿದ್ದಾಗ ಸೂರಜ್ನ ಪರಿಚಯವಾಗಿತ್ತು.
ಇನ್ನು ಪ್ರತಿದಿನ ಸೂರಜ್‌ನ ಬಗ್ಗೆ ಏನಾದರೂ ಹೇಳುತ್ತಿದ್ದ ರಿತುವಿನಿಂದ ಅವನ ವ್ಯಕ್ತಿತ್ವದ ಪರಿಚಯವೂ ಆಗಿತ್ತು.
ಮಿಂಚುವನ್ನು ಆಶ್ರಮದಲ್ಲಿಯೇ ಉಳಿಸಿಕೊಳ್ಳುವಲ್ಲಿ ಸೂರಜ್ನ ಪಾತ್ರವೇ ಅಪಾರವಾಗಿದ್ದುದು ತಿಳಿದಿತ್ತು.
ಹೆತ್ತವರ ಆಸೆಗಳಿಗೆ ಸ್ಪಂದಿಸದೆ, ತಾತನ ಉದಾತ್ತ ಗುಣವನ್ನು ಮೆಚ್ಚಿ ಇಲ್ಲಿಯೇ ನೆಲೆಸಿ, ಹೆತ್ತ ಮಗನಿಂದ ಉಂಟಾಗಿದ್ದ ನೋವನ್ನು ಮೊಮ್ಮಗನಾಗಿ ಸ್ವಲ್ಪಮಟ್ಟಿಗೆ ಕಡಿಮೆ ಮಾಡುವ ಅವನ ಉದಾರ ಗುಣವನ್ನು ಮನು ಮತ್ತು ತನುಜಾ ಕೂಡ ಮೆಚ್ಚಿಕೊಂಡಿದ್ದರು.
ಇಂಥ ಸರಳ, ಸಜ್ಜನ ಮನೆಗೆ ಬಂದದ್ದು ಹೆಚ್ಚಿನ ಸಂತೋಷ ತಂದಿತು.
ಅದು ಅವರ ಮಾತುಕತೆ, ಕೃತಿಗಳಲ್ಲಿ ಪ್ರತ್ಯಕ್ಷವಾಗಿ ಕಾಣಿಸಿಕೊಂಡಿತ್ತು.
ಸಡಗರದಿಂದಲೇ ಸೂರಜ್‌ನನ್ನು ಬರಮಾಡಿಕೊಂಡರು.
"ಬಡವರ ಮನೆಗೆ ಭಾಗ್ಯದೇವತೆ ಬಂದ ಹಾಗೆ ಬಂದ್ಯಲ್ಲಪ್ಪ, ಬಾ ದೊರೆ" ಎಂದು ಅಜ್ಜಿ ಹಾರ್ದಿಕವಾಗಿ ಸ್ವಾಗತಿಸಿದಳು.
ಅಜ್ಜಿಯನ್ನು ಕಂಡೊಡನೆ ಸೂರಜ್‌ಗೆ ಏನನಿಸಿತೋ?
ಎದ್ದು ಬಂದವನೇ ಅಜ್ಜಿಯ ಕಾಲುಗಳಿಗೆ ನಮಸ್ಕರಿಸಿದ.
"ಅಯ್ಯಯ್ಯೋ, ನನ್ನ ಕಾಲಿಗೆ ಯಾಕಪ್ಪಾ ಬೀಳ್ತೀಯಾ?
ದೇವರು ನಿನ್ನ ನೂರು ವರ್ಷ ಚೆನ್ನಾಗಿಟ್ಟಿರಲಿ" ಎಂದು ಮನ ತುಂಬಿ ಹರಿಸಿದಳು.
"ಮಿಂಚು ಪುಟ್ಟ ಬಂದುಬಿಟ್ಟಿದೆ ನಮ್ಮ ಮನೆಗೆ, ಈ ಆಜ್ಜಿನ ನೋಡಬೇಕು ಅಂತ ನೀನೇ ಬಂದುಬಿಟ್ಯಾ ಮುದ್ದು?
ಬಾರೆ ಬಾರೆ, ಚಿನ್ನಿ" ಎನ್ನುತ್ತ ರಿತುವಿನ ಬಳಿ ಇದ್ದ ಮಿಂಚುವನ್ನು ಕರೆದರು.
ಅದು ಗಾಬರಿಯಿಂದ ಅಜ್ಜಿಯನ್ನೇ ನೋಡುತ್ತ ರಿತುವನ್ನು ತನ್ನ ಪುಟ್ಟ ಕೈಗಳಿಂದ ಬಲವಾಗಿ, ಗಟ್ಟಿಯಾಗಿ ಹಿಡಿದುಕೊಂಡಿತು.
"ನಾನು ಅಜ್ಜಿ ಕಣೆ ಬಾರೇ, ಮಮ್ಮು ಮಾಡಿಸ್ತೀನಿ ಬಾರೇ ಚಿನ್ನಿ.
ಹೊಟ್ಟೆ ಹಸೀತಾ ಇಲ್ವಾ ಬಾ" ಎಂದು ರಿತುವಿನಿಂದ ಬಲವಂತವಾಗಿ ಕಿತ್ತುಕೊಂಡು, "ರಿತು, ಬೇಗ ಊಟಕ್ಕೇಳು, ಆ ಮಗೂನ್ನೂ ಏಳಿಸು, ಮನು, ತನುಜಾ ಊಟ ಮಾಡದೆ ಕಾಯ್ತಾ ಇದ್ದಾರೆ.
ಎಲ್ಲಾ ಒಟ್ಟಿಗೆ ಕೂತ್ಕಂಡುಬಿಡಿ, ಪುಟ್ಟಿನ ನಾನು ನೋಡ್ಕೋತೀನಿ" ಅಜ್ಜಿ ಅವಸರಿಸಿ ಏಳಿಸಿದಳು.
ಮಿಂಚು ಜೋರಾಗಿ ಅಳಲು ಪ್ರಾರಂಭಿಸಿದಾಗ ಸಮಾಧಾನಿಸುತ್ತ, "ತನುಜಾ, ಒಂದು ತುತ್ತು ಅನ್ನಕ್ಕೆ ತುಪ್ಪ, ಒಂಚೂರು ಸಾರು ಹಾಕಿ ಕೊಡೇ.
ಪಾಪ, ಹಸಿದಿದೆ ಅನ್ನಿಸುತ್ತೆ.
ಹೊರಗಡೆ ಹೋಗಿ ತಿನ್ನಿಸುತ್ತೇನೆ" ಎಂದು ಬಟ್ಟಲಲ್ಲಿ ಹಾಕಿಕೊಟ್ಟ ಅನ್ನ, ತುಪ್ಪ, ಸಾರನ್ನು ಕಿವುಚುತ್ತ ಹೊರನಡೆದರು.
ಮಿಂಚು ಅಳುತ್ತಲೇ ಇದ್ದಳು.
ಅದನ್ನು ನೋಡಲಾರದೆ ಮನು,"ಅಮ್ಮಾ ಅಷ್ಟೊಂದು ಅಳ್ತಾ ಇದೆಯಲ್ಲಮ್ಮ ಮಗು.
ನಾನು ಎತ್ಕೋತೀನಿ ತಾಳು" ಎಂದವರೇ ಅಜ್ಜಿಯ ಕೈಯಿಂದ ಮಗುವನ್ನು ಎತ್ತಿಕೊಂಡರು.
ಮಿಂಚುವಿನ ಅಳು ಮತ್ತೂ ತಾರಕಕ್ಕೇರಿತು.
"ಬಾರೆ ಮುದ್ದಮ್ಮ, ಇವರ್ಯಾರೂ ನಿನ್ನ ಸರಿಯಾಗಿ ಎತ್ತಿಕೊಳ್ಳಲ್ಲ.
ನಾನು ಎತ್ತಿಕೊಳ್ಳುತ್ತೇನೆ ಬಾರೇ, ನಾನೇ ನಿಂಗೆ ಊಟ ತಿನ್ನಿಸುತ್ತೇನೆ" ಮಿಂಚುವಿನ ಅಳು ನಿಲ್ಲಿಸಲು ತನುಜಾ ಕೂಡ ಪ್ರಯತ್ನಿಸಿದಳು.
ಊಹೂಂ, ಅವರ್ಯಾರ ಮುದ್ದುಗರೆಯುವಿಕೆಗೂ ಜಗ್ಗದ-ಬಗ್ಗದ ಮಿಂಚು ಅಲ್ಲಿ ರಿತುವನ್ನು ಕಾಣದೆ ಸೂರಜ್‌ನತ್ತ ಕೈತೋರುತ್ತ ಅಳುವನ್ನು ಜೋರಾಗಿಸಿತು.
ಆ ಮಗುವಿನ ಮೇಲೆ ಇಡೀ ಮನೆಯವರೆಲ್ಲ ಸುರಿಸುತ್ತಿದ್ದ ಪ್ರೀತಿಯನ್ನು ಬೆರಗಿನಿಂದ ನೋಡುತ್ತ, ಒಂದೂ ಮಾತಾಡದೆ ಕುಳಿತಿದ್ದ ಸೂರಜ್‌ಗೆ ಮಿಂಚು ಆರ್ತಳಾಗಿ ನೋಡುತ್ತ ತನ್ನತ್ತ ಕೈಮಾಡಿ ಅಳುತ್ತಿರುವುದನ್ನು ಸಹಿಸದೆ ಹೋದ.
ತಟಕ್ಕನೇ ಎದ್ದು ನಿಂತ ಸೂರಜ್, ತನುಜಾಳ ಬಳಿ ಇದ್ದ ಮಗುವನ್ನು ಎತ್ತಿಕೊಂಡು ತನ್ನೆದೆಗೆ ಒತ್ತಿಕೊಂಡ.
ಏನೋ ಸಮಾಧಾನವೆನಿಸಿ ಮಿಂಚುವಿನ ಪುಟ್ಟ ತಲೆಗೆ ಮುತ್ತನಿರಿಸಿದ, ಮಿಂಚು ಅಳು ನಿಲ್ಲಿಸಿದರೂ ಬಿಕ್ಕಳಿಸುತ್ತಲೇ ಇದ್ದಳು.
"ನೋಡಿದ್ರಾ, ಹೇಗೆ ಸುಮ್ಮನಾಗಿಬಿಟ್ಟಳು ನಿಮ್ಮಹತ್ರ ಬಂದ ಕೂಡಲೇ, ಅದೇನು ಮೋಡಿ ಮಾಡಿದ್ದೀರಾ ಈ ಕಳ್ಳಿಗೆ" ಮನು ಮಿಂಚು ಅಳುವುದನ್ನು ನಿಲ್ಲಿಸಿದ್ದನ್ನು ಕಂಡು ಅಚ್ಚರಿಪಟ್ಟನು.
"ನೀವೆಲ್ಲ ಹೊಸಬರು ಅಲ್ವಾ?
ಅಲ್ಲಿ ದಿನಾ ನನ್ನ ನೋಡ್ತಾ ಇರ್ತಾಳೆ.
ಹಾಗಾಗಿ ನಿಮ್ಮತ್ರ ಗಾಬರಿ ಆಗಿದ್ದಾಳೆ.
ನನಗಿಂತ ಮಿಂಚು ರಿತುವನ್ನು ಹೆಚ್ಚು ಹಚ್ಚಿಕೊಂಡಿದ್ದಾಳೆ" ಎಂದ ಮೆಲ್ಲನೆ.
ಊಟಕ್ಕೆ ಏರ್ಪಾಡು ಮಾಡಲು ಒಳಹೋಗಿದ್ದ ರಿತು, "ಅರೆ!ಮಿಂಚು ನಿಮತ್ರ ಇದ್ದಾಳೆ.
ಏಯ್ ಕಳ್ಳಿ, ಸೂರಜ್ ಊಟ ಮಾಡಬೇಕು.
ನೀನು ಅಜ್ಜಿ ಹತ್ರ ಹೋಗು.
ಅಜ್ಜಿ, ಹೊರಗಡೆ ಉಯ್ಯಾಲೆ ಮೇಲೆ ಕೂರಿಸು, ಸುಮ್ಮನಾಗ್ತಾಳೆ, ಅಳಲ್ಲ" ಎಂದು ಹೇಳಿ, "ಬಾ ಸೂರಜ್, ಊಟ ಮಾಡೋಣ, ನನಗಂತೂ ತುಂಬಾ ಹಸಿವಾಗ್ತಾ ಇದೆ" ಎನ್ನುತ್ತ ಒಳಗೆ ಕರೆದೊಯ್ದಳು.
ಮನು, ರಿತು, ಸೂರಜ್ ಟೇಬಲ್ ಬಳಿ ಕುಳಿತುಕೊಂಡರು.
ತನುಜಾ ಬಡಿಸುತ್ತಿದ್ದಳು.
ಭಾನುವಾರವೆಂದು ರಿತುವಿಗೆ ಇಷ್ಟವಾದ ಪಲಾವ್ ಮಾಡಿ, ಈರುಳ್ಳಿ ಬಜ್ಜಿ ಕರಿದಿದ್ದಳು.
ಈಗ ಸೂರಜ್ ಬಂದಿದ್ದಾನೆಂದು ಒಂದಿಷ್ಟು ಶ್ಯಾವಿಗೆ ಪಾಯಸ ಮಾಡಿದಳು ರಿತು.
"ಆದೆಷ್ಟು ಬೇಗ ಪಾಯಸ ಮಾಡಿದೆ ರಿತು?
ಶ್ಯಾವಿಗೆ ಪಾಯಸ ಅಂದ್ರೆ ನಂಗೆ ತುಂಬಾ ಇಷ್ಟ" ಚಪ್ಪರಿಸುತ್ತ ಪಾಯಸದ ಸವಿಯನ್ನು ಸವಿದ ಸೂರಜ್.
ಇಷ್ಟು ಸರಳವಾಗಿ ತಮ್ಮೊಂದಿಗೆ ಬೆರೆತು ಹೋದ ಸೂರಜ್‌ನ ಗುಣ ಎಲ್ಲರಿಗೂ ಬಹಳ ಹಿಡಿಸಿತು.
ಊಟ ಮಾಡುತ್ತಲೇ ತನ್ನ ತಂದೆ-ತಾಯಿಯ ಬಗ್ಗೆ ಅವರ ಆಸೆಗಳು, ಅದನ್ನು ತಾನು ತಿರಸ್ಕರಿಸಿದ್ದು, ಅದಕ್ಕಾಗಿ ಕೋಪಗೊಂಡ ಅವರು ವಾಪಸ್ಸು ಹೋಗಿದ್ದು, ಎಲ್ಲವನ್ನೂ ಹೇಳಿಕೊಂಡ.
ಯಾಕೋ ಇವರ್ಯಾರೂ ಅನ್ಯರು ಎಂಬ ಭಾವನೆಯೇ ಸೂರಜ್‌ಗೆ ಕಾಡಲಿಲ್ಲ.
ಆ ಮನೆಯ ವಾತಾವರಣ, ಮನು, ತನುಜಾ, ಅಜ್ಜಿ ಇವರೆಲ್ಲರ ಸರಳತೆ, ಆತ್ಮೀಯತೆ ಎಲ್ಲವ ಸೂರಜ್‌ಗೆ ಇಷ್ಟವಾಗಿತ್ತು.
ಅತ್ತೆ-ಸೊಸೆ, ತಾಯಿ-ಮಗಳಂತೆ ಪ್ರೀತಿಯಿಂದ ಇರುವುದು, ಮನು ತಾಯಿಗೆ ತೋರುವ ಗೌರವ, ಪ್ರೀತಿ, ತಾಯಿಗಾಗಿ ಮಿಡಿಯುವ ಅವರ ಕಾಳಜಿ ಎಲ್ಲವೂ ಹೊಸದಾಗಿ ಕಾಣಿಸುತ್ತಿತ್ತು.
ಇದೊಂದು ಆದರ್ಶ ಕುಟುಂಬ.
ಇಂಥ ಕುಟುಂಬದಿಂದ ರಿತು ಬಂದಿದ್ದರಿಂದಲೇ ಅಷ್ಟೊಂದು ಸಂಸ್ಕಾರ, ಅನ್ಯರಿಗೆ ಮಿಡಿಯುವ ಹೃದಯ, ಕಷ್ಟಗಳಿಗೆ ನೆರವಾಗುವ ಮನಸ್ಸು ಎಲ್ಲವೂ ಅವಳಿಗೆ ರಕ್ತಗತವಾಗಿರುವುದು ಎಂದು ಅಂದುಕೊಂಡ.
ಅವಳ ಮೇಲಿನ ಪ್ರೀತಿ ಮತ್ತೂ ಹೆಚ್ಚಾಯಿತು.
ಆದರೆ ಅವನ ಮನಸ್ಸಿನ ಭಾವಗಳಾಗುವುವನ್ನೂ ಅರಿಯದ ರಿತು, ಮೌನವಾಗಿ ಊಟ ಮಾಡುತ್ತಿದ್ದಳು.
ತನುಜಾ ಬಲವಂತ ಮಾಡಿ ಬಡಿಸುತ್ತಾ ಆತ್ಮೀಯವಾಗಿ ಸೂರಜ್‌ನನ್ನು ಉಪಚರಿಸಿದಳು.
ಊಟವಾದ ಆನಂತರ ಸೂರಜ್ ಹೊರಟು ನಿಂತನು.
ರಿತುವಿನ ಮನೆಯವರನ್ನೆಲ್ಲ ಮನೆಗೆ ಆಹ್ವಾನಿಸಿದ.
 ಅಜ್ಜಿಯ ಕೈಯಲ್ಲಿ ಊಟ ಮಾಡಿಸಿಕೊಂಡ ಮಿಂಚು ಅಜ್ಜಿ ಜತೆ ಕಿಲಕಿಲನೆ ನಗುತ್ತಿತ್ತು.
"ನೋಡಿ ಈಗ ಹೊಂದಿಕೊಳ್ತಾ ಇದ್ದಾಳೆ.
ನಿಮ್ಮ ಮನೆ ಅವಳಿಗೆ ತುಂಬಾ ಇಷ್ಟವಾಗಿದೆ ಅಂತ ಕಾಣುತ್ತೆ.
ಮಿಂಚು, ಅಜ್ಜಿ ಜತೆನೇ ಇರ್ತಿಯಾ?" ಎಂದು ಮಿಂಚುವನ್ನು ಮಾತನಾಡಿಸಿದ ಕೂಡಲೇ ಮಿಂಚು ಸೂರಜ್ನ ಬಳಿಗೆ ನೆಗೆದು ಬಂದಳು.
ಬಾಯೆಲ್ಲ ಅನ್ನಮಯವಾಗಿತ್ತು.
ಅದೇ ಮುಖವನ್ನು ಸೂರಜ್ನ ಶರ್ಟಿಗೆಲ್ಲ ತಿಕ್ಕಿಬಿಟ್ಟಳು.
ಶರ್ಟೆಲ್ಲ ಕೊಳೆಯಾಗಿ ಹೋಯಿತು.
"ಅಯ್ಯಯ್ಯೋ, ಮುಖ ಒರೆಸಿಯೇ ಇರಲಿಲ್ಲ.
ಆಗಲೇ ಹಾರಿ ಹೋಗಿಬಿಟ್ಟಳಾ?
ನೋಡಿ ಶರ್ಟೆಲ್ಲಾ ಹೇಗೆ ಗಲೀಜಾಯಿತು.
ಕೊಡಿ ತೊಳೆದುಕೊಡ್ತೀನಿ" ಎಂದ ಅಜ್ಜಿಗೆ,"ಪರವಾಗಿಲ್ಲ ಬಿಡಿ ಅಜ್ಜಿ.
ಹೇಗೂ ಮನೆಗೆ ಹೋಗ್ತಾ ಇದ್ದೀನಿ.
ಅಲ್ಲಿಯೇ ಶರ್ಟನ್ನ ಬದಲಾಯಿಸುತ್ತೇನೆ" ಎಂದ ಸೂರಜ್ ಜೇಬಿನಿಂದ ಕರ್ಚಿಫ್ ತೆಗೆದು ಶರ್ಟ್‌ನ ಮೇಲಿದ್ದ ಅನ್ನದ ಅಗುಳುಗಳನ್ನು ಒರೆಸಿಕೊಂಡು, ಅದೇ ಕರ್ಚಿಫಿನಿಂದ ಮಿಂಚುವಿನ ಮುಖವನ್ನು ಒರೆಸಿದ.
ಅವನ ಆ ಕೆಲಸವನ್ನೇ ರಿತು ಅಭಿಮಾನದಿಂದ ನೋಡಿದಳು.
ಅವಳ ಕಣ್ಣಿಗೆ ಮಿಂಚು, ಸೂರಜ್ ಆ ಕ್ಷಣ ಅಪ್ಪ-ಮಗಳಂತೆ ಗೋಚರಿಸಿದಾಗ ಒಂದು ಕ್ಷಣ ಸಂತಾಪದಿಂದ ಮರುಕಪಟ್ಟಳು.
ಪಾಪ, ಮಿಂಚುವಿಗೆಲ್ಲಿ ಆ ಅದೃಷ್ಟ?
ಅಪ್ಪನ ಪ್ರೀತಿ, ಅಮ್ಮನ ವಾತ್ಸಲ್ಯ ಎರಡರಿಂದಲೂ ದೂರಾದ ನತದೃಷ್ಟ ಮಗು ಎಂದು ಪರಿತಾಪಪಟ್ಟಳು.
ಯಾರೆಷ್ಟೇ ಪರಿತಾಪಪಟ್ಟರೂ ಮಿಂಚುವಿನ ಸ್ಥಿತಿ ಏನೂ ಬದಲಾಗದು ಎಂದುಕೊಂಡು ಸೂರಜ್‌ನೊಂದಿಗೆ ಮಿಂಚುವನ್ನು ಬಿಟ್ಟುಬರಲು ಹೊರಟಳು.
ಮನು, ತನುಜಾಗೆ ಒಳ್ಳೆಯ ಊಟ ಹಾಕಿದ್ದಕ್ಕೆ ಹಾಗೂ ಆತ್ಮೀಯತೆ ತೋರಿದ್ದಕ್ಕೆ ಮತ್ತೊಮ್ಮೆ ಧನ್ಯವಾದ ಹೇಳುತ್ತಾ ಎಲ್ಲರಿಗೂ ವಂದಿಸಿ ಕಾರು ಹತ್ತಿದ.
ಅವನ ಜತೆ ಹೊರಟ ರಿತು ಮಿಂಚುವನ್ನು ಎತ್ತಿಕೊಂಡು ಕಾರನ್ನೇರಿದಳು.
ಪರಿಸ್ಥಿತಿ ಬದಲಾಗದಿದ್ದಲ್ಲಿ ರಿತು ತನ್ನ ಕರುಳ ಕುಡಿಯನ್ನು ಎತ್ತಿಕೊಂಡು ಜಸ್ವಂತನ ಜತೆ ಹೀಗೆ ನೋಡುವ ಭಾಗ್ಯ ತಮ್ಮದಾಗುತ್ತಿತ್ತು ಎಂಬ ಆಲೋಚನೆಯಿಂದ ಮನು ಹಾಗೂ ತನುಜಾ ಒಂದು ಕ್ಷಣ ಮಂಕಾದರು.
ಆಶ್ರಮಕ್ಕೆ ಮತ್ತೊಬ್ಬಾಕೆ ಹೊಸದಾಗಿ ಸೇರಿಕೊಂಡಿದ್ದರು.
ಶಿಕ್ಷಕಿಯಾಗಿದ್ದ ಯಶೋದಾ ತನ್ನ ತಮ್ಮತಂಗಿಯರ ಬದುಕನ್ನು ರೂಪಿಸಲು ಅವಿವಾಹಿತೆಯಾಗಿಯೇ ಉಳಿದುಬಿಟ್ಟಿದ್ದಳು.
ಇಬ್ಬರು ತಂಗಿಯರು, ಒಬ್ಬ ತಮ್ಮನನ್ನು ಓದಿಸಿ, ಅವರಿಗೆ ಕೆಲಸ ಕೊಡಿಸಿ ಮದುವೆ ಮಾಡುವಷ್ಟರಲ್ಲಿ ಮದುವೆಯ ವಯಸ್ಸು ಮೀರಿತ್ತು.
ಆದರೂ ಹೆತ್ತವರ ಮನಸ್ಸನ್ನು ನೋಯಿಸಲಾರದೆ ಎರಡನೆಯ ಸಂಬಂಧಕ್ಕೆ ಕೊರಳೊಡ್ಡಿದ್ದಳು.
ಅದೇಕೋ ಆ ವೈವಾಹಿಕ ಬದುಕು ಯಶೋದಳಿಗೆ ಮುಳ್ಳಿನ ಹಾಸಿಗೆ ಎನಿಸಿದಾಗ ಆ ಬದುಕಿನಿಂದಲೇ ಹೊರಬಂದು ಹೆತ್ತವರ, ಒಡಹುಟ್ಟಿದವರ ಕೆಂಗಣ್ಣಿಗೆ ಗುರಿಯಾಗಿದ್ದಳು.
ನಿವೃತ್ತಿಯಾಗುವತನಕ ಒಂಟಿಯಾಗಿಯೇ ಬದುಕುತ್ತಿದ್ದ ಯಶೋದಾ ಅನಂತರ ಯಾರಿಗೂ ಬೇಡವಾಗಿರುವ ತಾನು ಅವರಿಗೆ ಹೊರೆಯಾಗಬಾರದೆಂದು ಬಂದ ಹಣವನ್ನು ಜತೆಗಿಟ್ಟುಕೊಂಡು ಆಶ್ರಮದ ಹಾದಿ ಹಿಡಿದಿದ್ದಳು.
ಇಲ್ಲಿನ ವಾತಾವರಣ, ಸಹಸದಸ್ಯರ ಸ್ನೇಹದಲ್ಲಿ ತನ್ನ ಏಕಾಂಗಿತನವನ್ನು ಮರೆಯುತ್ತ ನೆಮ್ಮದಿ ಅರಸಲು ಯತ್ನಿಸುತ್ತಿದ್ದಳು.
ಹೀಗಿರುವಾಗಲೇ ಆಶ್ರಮದ ಪಾಂಡುರಂಗರವರೊಂದಿಗಿನ ಸ್ನೇಹ ಇಷ್ಟವಾಗತೊಡಗಿತು.
ವಿದ್ಯಾವಂತೆಯಾಗಿದ್ದ ಯಶೋದಾ ತನ್ನ ಕಥೆಗಳನ್ನೆಲ್ಲ ಹೇಳಿಕೊಳ್ಳುತ್ತ, ತನ್ನವರ ಸ್ವಾರ್ಥ ಗುಣ, ದುರಾಸೆಯಿಂದಾಗಿ ತನ್ನವರೆಲ್ಲ ಇದ್ದು ಒಂಟಿಯಾಗಿರುವ ದುರಾದೃಷ್ಟ ತನ್ನದಾಗಿದೆ ಎಂದು ಕಣ್ಣೀರಿಡುವಾಗ ಪಾಂಡುರಂಗರವರು ಸಮಾಧಾನಿಸುತ್ತಿದ್ದರು.
ಮದುವೆಯಾದರೂ ಹಿರಿಯ ಹೆಂಡತಿಯ ಮಕ್ಕಳ ಅಸಹನೆ, ತಂದೆಯ ಪ್ರೀತಿಯಲ್ಲಿ, ಆಸ್ತಿಯಲ್ಲಿ ಪಾಲಿಗೆ ಬಂದವಳೆಂಬ ತಿರಸ್ಕಾರ, ಜತೆಗೆ ಗಂಡನ ಪ್ರೀತಿ ದಕ್ಕದೆ ಹೋದದ್ದು, ಸದಾ ಮೊದಲ ಹೆಂಡತಿಯ ಪ್ರೇಮವನ್ನೇ ಸ್ಮರಿಸುತ್ತ ತನ್ನನ್ನು ಕಡೆಗಣಿಸಿದ್ದನ್ನು ಸಹಿಸದೆ ಆ ಬದುಕನ್ನೇ ಒದ್ದು ಬಂದದ್ದು.
ಒಡಹುಟ್ಟಿದವರಿಗೆ ತನ್ನ ಸಂಪಾದನೆಯ ಮೇಲೆ ಕಣ್ಣು.
 ದುಡಿದದ್ದೆಲ್ಲ ಹಕ್ಕೆಂಬಂತೆ ಕಸಿಯುತ್ತಿದ್ದದ್ದು.
ಈಗ ನಿವೃತ್ತಿಯ ಹಣದ ಮೇಲೂ ಕಣ್ಣಾಕಿದಾಗ ಮನಸ್ಸು ನೊಂದು, ಅವರ್ಯಾರಿಗೂ ಹೇಳದೆ ಈ ಆಶ್ರಮ ಸೇರಿದ್ದು ಎಲ್ಲವನ್ನೂ ಹೇಳಿಕೊಂಡು, ಕೊರಗುತ್ತಿದ್ದಳು ಯಶೋದಾ.
ಬದುಕಿನ ಉದ್ದಕ್ಕೂ ಒಂದೇ ಒಂದು ಪ್ರೀತಿಯ, ಸಮಾಧಾನದ ಮಾತು ಕೇಳಿರದ ಯಶೋದಾಳಿಗೆ ಪಾಂಡುರಂಗರ ಸಾಂತ್ವನ, ಅವರ ಪ್ರೀತಿ ತುಂಬಿದ ಮಾತುಗಳಿಂದ ಪ್ರಭಾವಿತಳಾದಳು.
ಪಾಂಡುರಂಗರವರಿಗೆ ಯಶೋದಾಳ ಸರಳತೆ, ಬುದ್ಧಿವಂತಿಕೆ, ಆತ್ಮೀಯವಾಗಿ ಬೆರೆಯುವ ಗುಣ ಇಷ್ಟವಾಗಿ ಬಹುತೇಕ ಜತೆಯಲ್ಲಿಯೇ ಇರುವ ಆಸೆಯನ್ನು ತಡೆಯದೆ ಹೋಗುತ್ತಿದ್ದರು.
ತಮ್ಮ ಬದುಕಿನ ನೋವು-ನಲಿವುಗಳನ್ನು ಅವಳೊಂದಿಗೆ ಹೇಳಿಕೊಳ್ಳಲು ಹಿತವೆನಿಸತೊಡಗಿತು.
ದಿನದಿಂದ ದಿನಕ್ಕೆ ಅವರ ಸ್ನೇಹ ಬಲವಾಗತೊಡಗಿತು.
ಒಬ್ಬರನ್ನೊಬ್ಬರು ಅಗಲಿರಲು ಅಸಾಧ್ಯ ಎನ್ನುವ ಮಟ್ಟಿಗೆ ಅವರಿಬ್ಬರೂ ಹತ್ತಿರವಾಗಿಬಿಟ್ಟರು.
ಅವರ ಸ್ನೇಹದ ಸ್ವರೂಪವೇ ಬದಲಾಗಿ ಹೋಗಿತ್ತು.
ಈ ಸ್ನೇಹಕ್ಕೆ ಅರ್ಥವೇನು?
ಈ ಮನಸ್ಸಿನ ಸಂಬಂಧದ ಸ್ವರೂಪವೇನು ಎಂದು ಹುಡುಕಾಡುತ್ತಿದ್ದಾಗಲೇ ಅವರಿಬ್ಬರಿಗೂ ಅದರ ಹೊಳಹು ಗೋಚರಿಸಿಬಿಟ್ಟಿತ್ತು.
ಇದು ಜನ್ಮಜನ್ಮದ ಅನುಬಂಧವೆಂಬುದು ಗೊತ್ತಾಗಿಬಿಟ್ಟಿತು.
ಈ ಅನುಬಂಧಕ್ಕೊಂದು ಹೆಸರಿರಿಸಲು ನಿರ್ಧರಿಸಿದರು.
ತಾವಿಬ್ಬರೂ ಮದುವೆಯಾಗಿ ಬಿಟ್ಟರೆ ಕೊನೆದಿನಗಳಲ್ಲಿ ಮಾನಸಿಕ ಬಾಂಧವ್ಯದ ಬೆಸುಗೆ ಬೆಸೆದು, ಬದುಕಿನ ಸಂಜೆಯಲ್ಲಿ ಪರಸ್ಪರ ಅವಲಂಬಿತರಾಗಿ ಪ್ರೀತಿ, ವಿಶ್ವಾಸದಿಂದ ಬದುಕಬಹುದೆಂದು ಮನವರಿಕೆ ಮಾಡಿಕೊಂಡರು.
ಈ ನಿರ್ಧಾರದಿಂದ ಆಶ್ರಮದಲ್ಲಿ ದೊಡ್ಡ ಗೊಂದಲವೇ ಹುಟ್ಟಿ ಹಾಕೀತೆಂದು ತಿಳಿದಿದ್ದರೂ ಈ ವಯಸ್ಸಿನಲ್ಲಿ ಮದುವೆಯೇ ಎಂದು ಕುಹಕವಾಡಿ ನಕ್ಕರೂ, ಆಡಿಕೊಂಡು ಲೇವಡಿ ಮಾಡಿದರೂ ಧೃತಿಗೆಡದೆ ತಮ್ಮ ನಿರ್ಧಾರಕ್ಕೆ ಬದ್ದರಾಗಿರಲು ತೀರ್ಮಾನಿಸಿಕೊಂಡ ಮೇಲೆಯೇ ತಮ್ಮ ನಿರ್ಧಾರವನ್ನು ಧೈರ್ಯವಾಗಿ ಪ್ರಕಟಿಸಿದ್ದು.
ಆಶ್ರಮದಲ್ಲೀಗ ಅಲ್ಲೋಲಕಲ್ಲೋಲ, ಈ ವಯಸ್ಸಿನಲ್ಲಿ ಇವರಿಗೇನು ಬಂದಿತು?
ಸಾಯುವ ವಯಸ್ಸಿನಲ್ಲಿ ಮದುವೆಯೇ ಎಂದು "ನಮ್ಮ ಮನೆ"ಯಲ್ಲಿ ಚರ್ಚೆಯೇ ಚರ್ಚೆ.
ರಿತುವಿಗೂ ಇದು ಅನಿರೀಕ್ಷಿತವೇ.
ಆದರೆ ಇದು ಅಸಹಜವೆಂದು ಅನ್ನಿಸದೆ, ಅವರಿಬ್ಬರಿಗೂ ಅಭಿನಂದನೆ ಹೇಳಿದಳು.
ಆರೇ!ಈ ಪಾಂಡುರಂಗ ಅದೆಷ್ಟು ಫಾಸ್ಟ್, ನಾನಿನ್ನೂ ನನ್ನ ಹುಡುಗಿಯ ಮುಂದೆ ಮನದಾಳದ ಭಾವವನ್ನು ಬಿಚ್ಚಿಡಲೇ ಮೀನ-ಮೇಷ ಎಣಿಸುತ್ತಿರುವಾಗ, ಈ ವಯಸ್ಸಿನಲ್ಲಿ ಅದೇನು ಉತ್ಸಾಹ ಈ ಪ್ರೇಮಿಗೆ, ತನ್ನ ಪ್ರೇಮವನ್ನು ಅದೆಷ್ಟು ಧೈರ್ಯವಾಗಿ ಹೇಳಿ, ಮದುವೆಗೂ ಒಪಿಸಿಬಿಟ್ಟಿದಾರೆ.
ಭೇಷ್ ಎಂದುಕೊಂಡ ಸೂರಜ್ ಮನಃಪೂರ್ವಕವಾಗಿ ಈ ಮದುವೆಗೆ ಒಪ್ಪಿದ.
ಯಾರ ಒಪ್ಪಿಗೆಗಾಗಿಯೂ ಕಾಯದೆ, ಯಾರ ಅಭಿಪ್ರಾಯಕ್ಕೂ ಮನ್ನಣೆ ನೀಡದೆ ಮದುವೆಯಾಗಿ, ಬದುಕಿನ ಅಂತ್ಯದ ದಿನಗಳನ್ನು ಹಾಯಾಗಿ ಕಳೆಯಿರಿ ಎಂದು ವೆಂಕಟೇಶ್ ಆಶೀರ್ವಾದ ಮಾಡಿದರು.
ಮುದುಕರಿಬ್ಬರ ಮದುವೆಗೆ ಸಿದ್ಧತೆ ನಡೆಸುತ್ತಲೇ ಇಡೀ "ನಮ್ಮ ಮನೆ"ಯ ಸದಸ್ಯರೂ ತಮಾಷೆ ಮಾಡುತ್ತ, ಇಬ್ಬರನ್ನೂ ಛೇಡಿಸುತ್ತ ಕಾಲ ಕಳೆದರು.
ಕೆಲವರಂತೂ ಈ ಜೋಡಿ ನೋಡುತ್ತ ನಕ್ಕುನಕ್ಕು ಸಾಕಾದರು.
ಮುದುಕ-ಮುದುಕಿ ಹಾರ ಬದಲಾಯಿಸಿಕೊಳ್ಳುತ್ತಿದ್ದರೆ ಕುಹಕವಾಗಿ ನಕ್ಕವರು ಅದೆಷ್ಟು ಜನವೋ?
ತಮಗಿಲ್ಲದ ಭಾಗ್ಯಕ್ಕೆ ಕರುಬಿದವರೆಷ್ಟು ಜನವೋ?
ವ್ಯಂಗ್ಯವಾಗಿ ಇರಿದು ತಮ್ಮ ಮನಸ್ಸಿನ ಸಣ್ಣತನವನ್ನು ತೋರಿದ ಜನರೂ ಇದ್ದರು ಅಲ್ಲಿ.
ಯಾರು ಏನೇ ಹೇಳಿಕೊಳ್ಳಲಿ, ಜಗ್ಗದ ಹೆಬ್ಬಂಡೆಯಂತಿದ್ದ ಯಶೋದಾ ಪಾಂಡುರಂಗರವರು ಮದುವೆಯುದ್ದಕ್ಕೂ ಹಸನ್ಮುಖರಾಗಿಯೇ ಇದ್ದು, ಎಲ್ಲವನ್ನೂ ಹಗುರವಾಗಿ ತೆಗೆದುಕೊಂಡರು.
ವೆಂಕಟೇಶ್ ಅವರ ಖರ್ಚಿನಲ್ಲಿಯೇ ಈ ಮದುವೆ ನಡೆದಿತ್ತು.
ತಾವೇ ಆಶೀರ್ವದಿಸಿ, ಮಾಂಗಲ್ಯ ಮಾಡಿಸಿಕೊಟ್ಟಿದ್ದರು.
ಅಂದು ಆಶ್ರಮಕ್ಕೆ ಸಿಹಿ ಊಟ, ಮನದೊಳಗಿನ ಭಾವನೆ ಏನೇ ಇದ್ದರೂ ಸಿಹಿ ಉಂಡು, ಸಿಹಿಯಾಗಿಯೇ ಹರಸಿದರು.
ಮದುವೆಯಾದ ಮೇಲೆ ಆಶ್ರಮದಲ್ಲಿರಬೇಕೋ ಬೇಡವೋ ಎಂಬ ಜಿಜ್ಞಾಸೆ ಪ್ರಾರಂಭವಾಯಿತು.
ಆಶ್ರಮದ ರೂಲ್ಸ್ ಪ್ರಕಾರ ಗಂಡ-ಹೆಂಡತಿಯ ಸಂಬಂಧದ ಮೇಲೆ ಒಟ್ಟಾಗಿ ವಾಸಿಸುವಂತಿರಲಿಲ್ಲ.
ಗಂಡ-ಹೆಂಡತಿ ಆಶ್ರಮದಲ್ಲಿ ಇರಬಹುದಾಗಿದ್ದರೂ ಗಂಡಸರ ವಿಭಾಗದಲ್ಲಿ ಗಂಡ, ಹೆಂಗಸರ ವಿಭಾಗದಲ್ಲಿ ಹೆಂಡತಿ ಇರಬೇಕಿತ್ತು.
ಯಾವ ಕಾರಣಕ್ಕೂ ಒಟ್ಟಿಗೆ ಇರುವಂತಿರಲಿಲ್ಲ.
ಹಾಗಾಗಿ ಯಶೋಧಾ ಮತ್ತು ಪಾಂಡುರಂಗರವರು ಇದೇ ಆಶ್ರಮದಲ್ಲಿ ಇದ್ದರೆ ಅಲ್ಲೊಬ್ಬರು-ಇಲ್ಲೊಬ್ಬರು ಇರಬೇಕಿತ್ತು.
ದಂಪತಿಯನ್ನು ಆಗಲಿಸುವ ಮನಸ್ಸು ಅಲ್ಲಿ ಯಾರಿಗೂ ಇರಲಿಲ್ಲ.
ಹಾಗಾಗಿ ಇವರಿಬ್ಬರೂ ಆಶ್ರಮವನ್ನು ಬಿಡಲೇಬೇಕಿತ್ತು.
ಆದರೆ ಆಶ್ರಮ ಬಿಟ್ಟು ದೂರ ಹೋಗುವ ಮನಸ್ಸು ಇವರಿಬ್ಬರಿಗೂ ಇರಲಿಲ್ಲ.
ಇಲ್ಲಿನವರ ಒಡನಾಟ, ಸ್ನೇಹದಿಂದಾಗಿ ಅವರೆಲ್ಲರನ್ನೂ ತಮ್ಮ ಬಂಧುಗಳನ್ನಾಗಿಯೇ ಮಾಡಿಕೊಂಡಿದ್ದರು.
ಅದೂ ಅಲ್ಲದೆ, ಈ ವಯಸ್ಸಿನಲ್ಲಿ ಹೊಸ ಸಂಸಾರ ಹೂಡುವ ಚೈತನ್ಯವೂ ಅವರಲ್ಲಿ ಇರಲಿಲ್ಲ.
ಹಾಗಾಗಿ ಏನು ಮಾಡಲು ತೋಚದೆ ಇರುವಾಗ ಸೂರಜ್ ಒಂದು ಪರಿಹಾರ ಕಂಡುಹಿಡಿದ.
ಪಾಂಡುರಂಗರವರು ಆಶ್ರಮದ ಆಡಳಿತದಲ್ಲಿ ಬಹಳಷ್ಟು ಸಹಾಯ ಮಾಡುತ್ತಿದ್ದರು.
ಅನುಭವಿಯಾದ ಅವರು ತಮ್ಮ ಅನುಭವವನ್ನು ಸಂತೋಷದಿಂದಲೇ ಯಾವುದೇ ಫಲಾಪೇಕ್ಷೆ ಇಲ್ಲದೆ ಆಶ್ರಮಕ್ಕಾಗಿ ವಿನಿಯೋಗಿಸುತ್ತಿದ್ದರು.
ಪ್ರತಿಯೊಂದರಲ್ಲೂ ಅವರ ಸಲಹೆ, ಸಹಕಾರ ಇದ್ದೇ ಇರುತ್ತಿತ್ತು.
ಇನ್ನು ಯಶೋದಾ ಬಂದ ಮೇಲಂತೂ ರಿತುವಿಗೆ ಸಹಾಯಕಳಾಗಿ ನಿಂತಿದ್ದಳು.
ಅವಳ ಬರವಣಿಗೆಯಲ್ಲಿ ನೆರವಾಗುತ್ತ ರಿತುವಿನ ಹೊರೆಯನ್ನು ಕಡಿಮೆ ಮಾಡಿದ್ದಳು.
ಇವರಿಬ್ಬರ ಅಗತ್ಯ ಆಶ್ರಮಕ್ಕೆ ಆವಶ್ಯಕವಾಗಿತ್ತು.
ಹಾಗಾಗಿ ಇದಕ್ಕೊಂದು ಪರಿಹಾರವಾಗಿ ಆಶ್ರಮಕ್ಕೆ ಹೊಂದಿಕೊಂಡಂತೆ, ಆಶ್ರಮದ ನೌಕರರಿಗೆಂದೆ ಕಟ್ಟಿದ್ದ ವಸತಿಗೃಹದಲ್ಲಿ ಅವರಿಬ್ಬರು ತಮ್ಮ ನೂತನ ಸಂಸಾರವನ್ನು ಆರಂಭಿಸಲು ಎಲ್ಲಾ ಅನುಕೂಲವನ್ನೂ ಒದಗಿಸಿಕೊಟ್ಟ.
ಅವರಿಬ್ಬರೂ ಆಶ್ರಮದಲ್ಲಿ ಉಳಿಯುವಂತಾಗಿದ್ದು ರಿತುವಿಗೆ ಹೆಚ್ಚಿನ ಸಂತಸ ನೀಡಿತ್ತು.
ಈ ಏರ್‍ಪಾಡಿನಿಂದ ವೆಂಕಟೇಶರವರಿಗೂ ಮೆಚ್ಚುಗೆ ತರಿಸಿತ್ತು.
ಇಳಿವಯಸ್ಸಿನ ಕುಹಕವಾಡಿದವರೆಲ್ಲ ಬಾಯಿ ಮುಚ್ಚಿಕೊಂಡು ಈ ದಾಂಪತ್ಯದ ಯಶಸ್ಸನ್ನು ಕಂಡು ಕರುಬಿದರು.
ದಾಂಪತ್ಯ ಸುಖಕರವಾಗಿಯೇ ನಡೆಯುತ್ತಿತ್ತು.
ಪರದೇಶಗಳಲ್ಲಿ ಇಂಥ ಮದುವೆ, ಸಂಸಾರ ಸರ್ವಸಾಮಾನ್ಯ.
ಆದರೆ ಭಾರತದಂಥ ದೇಶಗಳಿಗೆ ಇದು ಹೊಸದು.
ಇಲ್ಲಿನ ಸಂಸ್ಕೃತಿ, ಆಚಾರ-ವಿಚಾರಗಳಿಗೆ ಒಗ್ಗದ ವಿಷಯವಾದರೂ ಸಂಪ್ರದಾಯಸ್ಥ ಮನಸ್ಸುಗಳಿಗೆ ತಡೆಯಲಾರದ ಆಘಾತವಾದರೂ ಕಾಲಕ್ರಮೇಣ ಎಲ್ಲವನ್ನೂ ಸ್ವೀಕರಿಸುವ ಸಮಾಜದಲ್ಲಿ ಹೊಸಹೊಸದನ್ನು ಸ್ವಾಗತಿಸುತ್ತ, ಹೊಸ ಹೊಸ ಪದ್ಧತಿಗಳನ್ನು ತನ್ನೊಳಗೆ ಸೇರಿಸಿಕೊಳ್ಳುವ, ಹಳೇ ನೀರು ಹೊಸ ನೀರನ್ನು ಕೊಚ್ಚಿಕೊಂಡು ಹೋಗುವಂತೆ, "ಹೊಸ ಚಿಗುರು ಹಳೆ ಬೇರು ಕೂಡಿರಲು ಮರ ಸೊಗಸು" ಎಂಬ ಕವಿವಾಣಿಯಂತೆ ಹೊಸ ವಿಚಾರಗಳು ಸಮಾಜದಲ್ಲಿ ಐಕ್ಯವಾಗುತ್ತವೆ.
ನಮ್ಮ ಸಂಸ್ಕೃತಿ ನಿಂತ ನೀರಾಗದೆ ಹರಿಯುವ ನದಿಯಾಗಿದೆ.
ಇದು ಅನಾದಿಕಾಲದಿಂದಲೂ ನಡೆದುಕೊಂಡು ಬಂದಂಥ, ನಡೆಯುತ್ತಲೇ ಇರುವ ಪರಂಪರೆಯಾಗಿದೆ.
ಯಾವುದನ್ನು ಸಮಾಜ ಒಪ್ಪಿಕೊಂಡು, ಸ್ವೀಕರಿಸುತ್ತದೆಯೋ ಅದು ಪರಂಪರೆಯಾಗುತ್ತದೆ.
ಅಂಥ ಪರಂಪರೆಗಳು ಇತಿಹಾಸದ ಗರ್ಭದೊಳಗೆ ಸೇರಿಹೋಗುತ್ತವೆ.
ಇದೇ ವಿಚಾರವಾಗಿ ಮಾತನಾಡುತ್ತ ಕುಳಿತಿದ್ದ ರಿತು ಸೂರಜ್‌ಗೆ,"ಸೂರಜ್, ಯಾರ್ಯಾರ ಬದುಕಿನಲ್ಲಿ ಏನೇನು ನಡೆಯುತ್ತದೆಯೋ ಬಲ್ಲವರು ಯಾರು ಅಲ್ವಾ?
ಯಶೋದಾ-ಪಾಂಡುರಂಗರವರು ಇಲ್ಲಿಗೆ ಬರುವಾಗ ತಾವಿಬ್ಬರೂ ಮದುವೆಯಾಗಿ, ಸಂಸಾರ ನಡೆಸುತ್ತೇವೆ ಎಂಬ ಕಲ್ಪನೆಯನ್ನು ಕನಸು-ಮನಸಿನಲ್ಲಿಯೂ ಮಾಡಿರಲಿಲ್ಲ.
ಇಲ್ಲಿಗೆ ಬಂದ ಮೇಲೆ ಅದು ಹೇಗೆ ಅವರಿಬ್ಬರನ್ನು ವಿಧಿ ಒಂದು ಮಾಡಿತೋ ಆಲ್ವಾ ಸೂರಜ್?"
"ಹೌದು ರಿತು, ಈ ಬದುಕೇ ಅನಿರೀಕ್ಷಿತಗಳ ಕಡಲು, ಯಾವ ಸಮಯದಲ್ಲಿ, ಯಾವ ಸಂದರ್ಭದಲ್ಲಿ ಏನೇನು ತಿರುವುಗಳು ಕಾಣಿಸಿಕೊಳ್ಳುತ್ತವೋ?
ಇದನ್ನೇ ಬದುಕು ಎನ್ನುವುದು.
ನಾವು ಅಂದುಕೊಂಡದ್ದೆಲ್ಲ ಆಗಿಯೇಬಿಟ್ಟರೆ ನಮ್ಮನ್ನು ಹಿಡಿಯುವವರು ಯಾರು?" ವೇದಾಂತಿಯಂತೆ ನುಡಿದ.
"ನಿಜ ಸೂರಜ್, ನಾವು ಅಂದುಕೊಳ್ಳುವುದೇ ಒಂದು, ಅದು ಆಗುವುದೇ ಒಂದು.
ನಾನು-ಜಸ್ಸು ಕಾಲೇಜಿನ ದಿನಗಳಿಂದಲೂ ಫ್ರೆಂಡ್ಸ್.
ಒಬ್ಬರನ್ನೊಬ್ಬರು ಮೆಚ್ಚಿದ್ದೀವಿ, ಮದ್ದೆ ಆಗ್ತಿವಿ ಅಂತ ಅಂದ್ಕೊಂಡೇ ದಿನ ಕಳೆದವು.
ಆದರೆ ಮುಂದೊಂದು ದಿನ ನಮ್ಮಿಬ್ಬರ ದಾರಿ ಕವಲೊಡೆಯಬಹುದು ಎಂಬ ಕಲ್ಪನೆ ಕೂಡ ನಮಗಿರಲಿಲ್ಲ" ಮನದೊಳಗಿನದ್ದನ್ನೆಲ್ಲ ಪದರಪದರವಾಗಿ ಬಿಡಿಸುವ ಯತ್ನ ನಡೆಸಿದಳು.
ರಿತುವಿನ ಭೂತಕಾಲದಲ್ಲೊಂದು ಪ್ರೇಮ ಪ್ರಕರಣ ನಡೆದಿದೆ ಎಂಬುದನ್ನು ತಿಳಿದ ಸೂರಜ್ ಕಳವಳಗೊಂಡ.
ಸೂರಜ್‌ನ ಪ್ರತಿಕ್ರಿಯೆಗೆ ಕಾಯದೆ ರಿತು ಹೇಳುತ್ತ ಹೋದಳು.
"ಜಸ್ಸು ನನ್ನನ್ನು ಪ್ರೀತಿಸುತ್ತಿದ್ದಾನೆಂದೇ ತಿಳಿದಿದ್ದೆ.
ನಾನು ಕೂಡ ಅವನನ್ನು ಪ್ರೀತಿ ಮಾಡುತ್ತಿದ್ದೆ.
ಆದರೆ ದಿನಗಳು ಕಳೆದಂತೆ ನಮ್ಮಿಬ್ಬರಲ್ಲೂ ಪರಸ್ಪರ ಸ್ನೇಹ, ಹುಡುಗಾಟ, ಆಕರ್ಷಣೆ ಎಂಬುದಷ್ಟೇ ಅರಿವಾಗತೊಡಗಿತ್ತು.
ಆದರೆ ನಾವಿಬ್ಬರೂ ಒಬ್ಬರಿಗೊಬ್ಬರು ಬದ್ದರಾಗಿಬಿಟ್ಟಿದ್ದೆವು.
ಮದುವೆ ಆಗಲೇಬೇಕೆಂಬ ನಿರ್ಬಂಧಕ್ಕೆ ನಮ್ಮಷ್ಟಕ್ಕೆ ನಾವೇ ಒಳಪಟ್ಟಿದ್ದೆವು.
ಇಬ್ಬರ ಮನೆಗಳಲ್ಲೂ ಇದಕ್ಕೆ ಪ್ರೋತ್ಸಾಹವಿತ್ತು.
ಎರಡೂ ಮನೆಗಳಲ್ಲಿಯೂ ನಮ್ಮಿಬ್ಬರ ಅನುಬಂಧವನ್ನು ಒಪ್ಪಿಕೊಂಡು ಬಿಟ್ಟಿದ್ದರು.
ಇದು ಕೂಡ ನಮ್ಮ ಸ್ನೇಹ, ಸಂಬಂಧವನ್ನಾಗಿಸಲು ಸಹಕಾರಿಯಾಗಿತ್ತು.
ಒಟ್ಟಿಗೆ ಓಡಾಡುತ್ತಿದ್ದೆವು, ಶಾಪಿಂಗ್ ಮಾಡುತ್ತಿದ್ದೆವು, ಸದಾ ಒಟ್ಟಿಗೆ ಇರುತ್ತಿದ್ದವು.
ಒಂದು ದಿನ ನೋಡದಿದ್ದರೂ ಏನೋ ಕಳೆದುಕೊಂಡವರಂತೆ ಆಡುತ್ತಿದ್ದೆವು.
ಆದರೆ, ಒಂದೇ ಒಂದು ದಿನವೂ ನಮಗೆ ಹೆಣ್ಣು-ಗಂಡು ಎಂಬ ಇವನೆಯ ಕಾಡಿರಲಿಲ್ಲ ಅನ್ನುವುದು ಸತ್ಯವಾಗಿತ್ತು.
ಹದಿಹರೆಯದ ಆ ದಿನಗಳಲ್ಲಿ ಸ್ನೇಹವನ್ನು ಪ್ರೇಮವೆಂದು ತಪ್ಪರ್ಥಮಾಡಿಕೊಂಡಿದ್ದೆವು.
ಅದು ಎಂದೂ ಪ್ರೇಮವಾಗಿರಲೇ ಇಲ್ಲ ಅನ್ನುವುದು ನಿಧಾನವಾಗಿ ಅರ್ಥವಾಗತೊಡಗಿತ್ತು.
ನಮ್ಮಿಬ್ಬರ ಗುರಿ, ಸಾಧನೆಗಳು ಬೇರೆ ಬೇರೆಯದೆಂದು ತಿಳಿದಾಗ ಯಾರೊಬ್ಬರೂ ರಾಜಿಯಾಗಲು ಸಿದ್ದರಾಗಲಿಲ್ಲ.
ನಮ್ಮಿಬ್ಬರಿಗೂ ನಮ್ಮ ಸಾಧನೆಗಳೆ ದೊಡ್ಡದಾದವೇ ವಿನಾ, ನಮ್ಮ ಪ್ರೇಮವಲ್ಲ.
ಪ್ರೇಮ ತ್ಯಾಗವನ್ನು ಬಯಸುತ್ತದೆ ನಿಜ, ಆದರೆ ನಾವು ಪರಸ್ಪರರನ್ನೆ ತ್ಯಾಗ ಮಾಡಿಕೊಳ್ಳಲು ಸಿದ್ದರಾದೆವು.
ಒಂದು ವೇಳೆ ನಾನೋ, ಅವನೂ ಪ್ರೀತಿ ಮಾಡಿದ್ದೆವೆಂಬ ಕಟ್ಟುಪಾಡಿಗೆ ಒಳಗಾಗಿ, ರಾಜಿಯಾಗಿದ್ದರೆ ಅನಿವಾರ್ಯವಾಗಿ ಮದುವೆಯಾಗಲೇ ಬೇಕಿತ್ತು.
ಮುಂದಿನ ಬದುಕಿನಲ್ಲಿ ಏನೆಲ್ಲ ಏರುಪೇರುಗಳಾಗುತ್ತಿದ್ದವೋ ಎಂದು ನೆನೆಸಿಕೊಂಡರೆ ಭಯವಾಗುತ್ತದೆ."
"ಅಂದ್ರೆ ನೀವಿಬ್ಬರೂ ಪ್ರೀತಿಸಲೇ ಇಲ್ಲವೇ?" ಏಕೋ ಹಗುರವೆನಿಸಿತ್ತು ಸೂರಜ್ನ ಹೃದಯ.
"ನಿಜವಾದ ಪ್ರೀತಿಯೇ ಆಗಿದ್ದರೆ ಅದು ಹೇಗೆ ದೂರವಾಗಲು ಸಾಧ್ಯ?
ದೂರವಾದ ಮೇಲೂ ಒಬ್ಬರಿಗೊಬ್ಬರು ಕೊರಗಬೇಕಾಗಿತ್ತು ಅಲ್ಲವೇ?
ಒಲಿದ ಜೀವಗಳನ್ನು ಬೇರ್ಪಡಿಸಲು ಸಾಧ್ಯವೇ ಸೂರಜ್?
ನನ್ನ ಭಾವನೆಗಳಿಗೆ ಬೆಲೆ ಕೊಡದೆ, ನನ್ನ ಧೈಯ-ಧೋರಣೆಗಳನ್ನು ಬೆಂಬಲಿಸದ, ಗೌರವಿಸದ, ನನ್ನ ಗುರಿಗಳನ್ನು ಅಲಕ್ಷ್ಯ ಮಾಡಿ, ಲೇವಡಿ ಮಾಡುವವನು ನನ್ನ ಪ್ರೇಮಿ ಹೇಗೆ ಆಗಿದ್ದಾನು?
ನಾನು ಕೂಡ ನಿಜವಾಗಿಯೂ ಅವನನ್ನು ಪ್ರೇಮಿಸಿದ್ದರೆ, ಅವನ ಎಲ್ಲಾ ಆಸೆಗಳಿಗೆ ಸ್ಪಂದಿಸಬೇಕಿತ್ತು.
ಅವನು ಹೇಗಿರುವನೋ ಹಾಗೆ ನಾನು ಒಪ್ಪಿಕೊಳ್ಳಬೇಕಿತ್ತು.
ಇದಾವುದೂ ಆಗದಿದ್ದ ಮೇಲೆ ನಾವು ಪ್ರೀತಿಸಿದ್ದೆವು ಎಂದರೆ ಅದು ಸುಳ್ಳು ತಾನೆ?" ಸ್ವಲ್ಪ ಹೊತ್ತು ಮಾತು ನಿಲ್ಲಿಸಿದಳು.
ವಿಷಾದ ಭಾವ ಆವರಿಸಿತ್ತು.
"ಅಂದ್ರೆ, ಜಸ್ವಂತ್ ಅಮೆರಿಕಾಕ್ಕೆ ಹೋಗಲು ನೀನು ಒಪ್ಪಿರಲಿಲ್ಲವೇ?" ಸಂದೇಹದಿಂದ ಕೇಳಿದ.
"ಆದರ ಕಲ್ಪನೆ ಕೂಡ ನನ್ನಲ್ಲಿ ಇರಲಿಲ್ಲ.
ನಾನು ಜಸ್ವಂತನ ಮದ್ವೆ ಆದ ಮೇಲೆ ಅಪ್ಪ-ಅಮ್ಮನ್ನ ಬಿಟ್ಟು ಹೋಗಬೇಕಲ್ಲ ಅನ್ನೋ ಚಿಂತೆ ಇದ್ರೂ ಒಂದೇ ಊರಿನಲ್ಲಿ ಇರುತ್ತೇವೆ, ಬೇಕಾದಾಗ ನೋಡಬಹುದು, ಅವರ ಯೋಗಕ್ಷೇಮ ವಿಚಾರಿಸಬಹುದು ಎಂಬ ಧೈರ್ಯವಿತ್ತು.
ಆದರೆ ಜಸ್ಸು ಇದ್ದಕ್ಕಿದ್ದಂತೆ ಅಮೆರಿಕಾ ಅಂದ ಕೂಡಲೇ ನಂಗೆ ಶಾಕ್ ಆಗಿತ್ತು.
ಯಾವ ಕಾರಣಕ್ಕೂ ನನ್ನವರನ್ನು, ನನ್ನ ದೇಶವನ್ನು ಬಿಟ್ಟು ಹೋಗೋ ಮನಸ್ಥಿತೀಲಿ ನಾನಿರಲೇ ಇಲ್ಲ.
ಅಮೆರಿಕಾದ ಆಕರ್ಷಣೆ ಏನೂ ನನಗಿರಲಿಲ್ಲ.
ಅಲ್ಲಿಯೇ ನೆಲಸುವುದಂತೂ ಸಾಧ್ಯವೇ ಇರಲಿಲ್ಲ.
 ಹಾಗಾಗಿ ನನ್ನಿಂದ ಅಸಾಧ್ಯ ಎಂದೆ, ಅವನಿಗೆ ಅಮೆರಿಕಕ್ಕೆ ಹೋಗುವುದು ಬಹುದೊಡ್ಡ ಕನಸಾಗಿತ್ತು.
ಹಾಗೆಂದು ಒಮ್ಮೆಯೂ ನನ್ನಲ್ಲಿ ಹೇಳಿರಲಿಲ್ಲ.
ನನಗಾಗಿ ಆತ ಅಮೆರಿಕಾದ ಕನಸು ನನಸಾಗುವುದನ್ನು ಬಿಡಲು ತಯಾರಿರಲಿಲ್ಲ.
ಅವನಿಗಾಗಿ ನಾನು ನನ್ನವರನ್ನು ಬಿಟ್ಟು ಹೋಗಲು ಸಿದ್ಧಳಿರಲಿಲ್ಲ.
ಅದಕ್ಕೇ ನಮ್ಮ‌ಅಷ್ಟು ವರ್ಷಗಳ ಸಂಬಂಧಕ್ಕೆ ಕೊನೆ ಹಾಡಿದೆವು."
ಅವನು ನನ್ನಿಂದ ದೂರ ಎಂದು ತಿಳಿದಾಗ ಮನಸ್ಸಿಗೆ ನೋವಾಯ್ತು, ಬೇಸರವಾಯ್ತು.
ಆದರೆ ಅದು ಕೆಲವು ದಿನಗಳು ಮಾತ್ರ ಆತ್ಮೀಯ ಗೆಳೆಯನೊಬ್ಬ ದೂರವಾದಾಗ ಆಗುವ ನೋವಿನಂತೆ, ನನ್ನ ಪ್ರಪಂಚದಲ್ಲಿ ಮುಳುಗಿ ಹೋಗಿ ಅವನನ್ನು ಮರೆತೇ ಬಿಟ್ಟಿದ್ದೆ.
ಮೊನ್ನೆ ಪ್ರತ್ಯಕ್ಷವಾಗುವ ತನಕ ಅವನ ನೆನಪು ಒಮ್ಮೆಯೂ ಕಾಡಿರಲಿಲ್ಲ.
ನಿಜವಾದ ಪ್ರೇಮವೇ ಆಗಿದ್ದಿದ್ದರೆ ಅವನ ಅಗಲುವಿಕೆಯ ಕಾವಿನಿಂದ ನಾನು ಸುಟ್ಟು ಹೋಗಬೇಕಿತ್ತು.
ವಿರಹ ವೇದನೆಯಿಂದ ತತ್ತರಿಸಬೇಕಿತ್ತು.
ಅದ್ಯಾವುದೂ ನನ್ನಲ್ಲಿ ಆಗಲಿಲ್ಲ ಎಂದ ಮೇಲೆ ಅದು ಪ್ರೇಮವೇ ಆಗಿರಲಿಲ್ಲ ಅನ್ನುವ ನಿರ್ಧಾರಕ್ಕೆ ಬಂದುಬಿಟ್ಟೆ."ದೀರ್ಘವಾಗಿ ನುಡಿದು ಎದೆಯಾಳದಲ್ಲಿ ಅಡಗಿ ಕುಳಿತು ಕೊರೆಯುತ್ತಿದ್ದದ್ದನ್ನೆಲ್ಲ ಬಿಚ್ಚಿಟ್ಟಳು.
"ಮುಂದೆ ಏನು ಮಾಡಬೇಕು ಅಂತ ಇದ್ದಿಯಾ ರಿತು?" ಯಾವುದಕ್ಕೋ ಪೀಠಿಕೆ ಹಾಕಿದ.
"ಮುಂದೆ ಏನು ಅಂದರೆ, ಹೀಗೆ ಬದುಕಿನ ಬಂಡಿ ಹೋಗುತ್ತ ಇರುತ್ತೆ.
ಆಶ್ರಮದಲ್ಲಿಯೇ ಕೊನೆವರೆಗೂ ಕೆಲಸ ಮಾಡಿಕೊಂಡು ಮಿಂಚುವಿಗೆ ಅಮ್ಮನಾಗಿ ಇದ್ದುಬಿಡಬೇಕು ಎಂಬ ನಿರ್ಧಾರ ಮಾಡಿದ್ದೇನೆ.
"ಅಪ್ರತಿಭನಾಗಿ ಕ್ಷಣ ಅವಳನ್ನೇ ನೋಡಿ, ಮರುಕ್ಷಣವೇ ಸಾವರಿಸಿಕೊಂಡು, "ಏನಿದು ರಿತು, ಅಮ್ಮ-ಅಪ್ಪನಿಗೆ ನೀನೊಬ್ಬಳೇ ಮಗಳು.
ನಿಂಗೆ ಮದ್ವೆ ಮಾಡಿ ಅಳಿಯನನ್ನು ನೋಡಬೇಕು, ಮೊಮ್ಮಕ್ಕಳನ್ನು ಆಡಿಸಬೇಕು ಅನ್ನೋ ಆಸೆ ಇರಲ್ವೆ ಅವರಿಗೆ?" ಎಂದು ಕೇಳಿದನು.
"ಆಸೆಗಳೆಲ್ಲ ನೆರವೇರಲೇಬೇಕು ಅಂತ ಎಲ್ಲಿದೆ ಸೂರಜ್?
ನಂಗ್ಯಾಕೋ ಈ ಮದ್ವೆ, ಸಂಸಾರ ಅಂದ್ರೇನೇ ಭಯ ಆಗುತ್ತೆ.
ನನ್ನ ಎಷ್ಟು ದಿನಗಳಿಂದ ಅರ್ಥಮಾಡಿಕೊಂಡಿದ್ದಾನೆ ಅಂತ ಅಂದುಕೊಂಡವನೇ ನನ್ನ ನಿಲುವುಗಳನ್ನು ಗೇಲಿ ಮಾಡಿದ, ನನ್ನ ಭಾವನೆಗಳನ್ನು ಕಡೆಗಣಿಸಿದ.
ಇನ್ನು ಮುಂದೆ ನನ್ನ ಮದುವೆಯಾದಾತ ನನ್ನ ಅರ್ಥಮಾಡಿಕೊಂಡಾನೇ?
ನಾನು ಆಶ್ರಮದಲ್ಲಿ ಕೆಲಸ ಮಾಡಲು ಬಿಟ್ಟಾನೆಯೇ?
ನನಗೆ ನನ್ನ ಗಂಡ, ಸಂಸಾರಕ್ಕಿಂತ ನನ್ನ ಕೆಲಸವೇ ಮುಖ್ಯ.
ಸಂಸಾರವನ್ನಾದರೂ ಕಡೆಗಣಿಸುತ್ತೇನೆ.
ಆದರೆ, ನನ್ನ ಆದರ್ಶವನ್ನು ಬಿಡಲಾರೆ.
ಇದೆಲ್ಲ ಗೊತ್ತಿದ್ದೂ ಗೊತ್ತಿದ್ದು ಬದುಕಿನೊಂದಿಗೆ ರಾಜಿಯಾಗಲಾರದ ನಾನು ಯಾರನ್ನೋ ಮದುವೆ ಆಗಿ, ಆತನಿಗೇಕೆ ತೊಂದರೆ ಕೊಡಬೇಕು?
ಅಪ್ಪ-ಅಮ್ಮನಿಗೆ ಬೇಸರವಾಗುತ್ತದೆ.
ನೋವು-ನಿರಾಸೆ ಆಗುತ್ತದೆ.
ದಿನ ಕಳೆದಂತೆ ಆ ನೋವನ್ನು ಮರೆಯುತ್ತಾರೆ ಎಂಬ ನಂಬಿಕೆ ನನಗಿದೆ" ಎಂದಳು.
"ರಿತು, ನಿನ್ನ ವಿಚಾರಧಾರೆಯೇ ಸರಿ ಇಲ್ಲ.
ಮದುವೆ ಆದ ಮಾತ್ರಕ್ಕೆ ನಿನ್ನ ಸಮಾಜ ಸೇವೆಗೇನೂ ಅಡ್ಡಿ ಆಗದು.
ಎಷ್ಟೋ ಜನ ಸಂಸಾರದಲ್ಲಿದ್ದು ತಮ್ಮ ಕಾಯಕ ಮುಂದುವರಿಸಿಲ್ಲವೇ?
ಹುಚ್ಚುಹುಡುಗಿ, ನಿನ್ನ ಧೋರಣೆಗಳನ್ನು ಒಪ್ಪುವ, ನಿನ್ನ ಆದರ್ಶವನ್ನು ಮೆಚ್ಚುವ, ನಿನ್ನ ಗುರಿಗಳನ್ನು ಗೌರವಿಸುವ ಹುಡುಗ ಸಿಕ್ಕರೆ ಮದುವೆ ಆಗುತ್ತೀಯಾ?
ಮಿಂಚುವಿಗೆ ಒಬ್ಬ ಅಪ್ಪ ಸಿಕ್ಕರೆ ಬೇಡವೆನ್ನುವೆಯಾ?"
"ಅಯ್ಯೋ ಅಂಥವರು ಎಲ್ಲಿದ್ದಾರೆ ಅಂತ ಹುಡುಕಿಕೊಂಡು ಹೋಗಲಿ" ಉದಾಸಭಾವ ತೋರಿದಳು.
"ಅವನೇ ನಿನ್ನ ಹುಡುಕಿಕೊಂಡು ಬಂದರೆ?"
"ಬಂದರೆ?ಬಂದಾಗ ನೋಡೋಣ ಬಿಡಿ.
ಈಗ ಯಾಕ ಆ ಮಾತು" ಅವಳಿಗೆ ಆ ನಂಬಿಕೆ ಇರಲಿಲ್ಲ.
ಜತೆಗೆ ಆಸಕ್ತಿಯೂ ಇರಲಿಲ್ಲ.
ಎಲ್ಲೋ ಇರುವ ಆತನನ್ನು ಹುಡುಕಿ ತಾನು ಮದುವೆಯಾಗಿ, ಆ ಮದುವೆ ಯಶಸ್ವಿಯಾಗದಿದ್ದರೆ, ಮತ್ತೆ ಏನು ನೋವು ತಿನ್ನುವಂತಾದರೆ, ಬೇಡಪ್ಪಾ ಬೇಡ, ಒಂದು ಬಾರಿ ಆಗಿರುವ ಆಘಾತದ ಗಾಯವೇ ನನ್ನಲ್ಲಿ ಇನ್ನೂ ಮಾಸಿಲ್ಲ, ಇನ್ನು ಮತ್ತೊಮ್ಮೆ ಪ್ರಯತ್ನಿಸಿ, ಸೋಲು ಉಣ್ಣುವುದು ಬೇಡವೇ ಬೇಡ.
ಅಂಥ ರಿಸ್ಕ್ ತೆಗೆದುಕೊಳ್ಳುವ ಉಸಾಬರಿಯೇ ಬೇಡ ಎನಿಸಿಬಿಟ್ಟಿತ್ತು.
ತಾನೀಗ ಅದೆಷ್ಟು ಸುಖಿಯಾಗಿದ್ದೇನೆ, ಈ ಆಶ್ರಮದ ಕೆಲಸ, ಹಿರಿಯರೊಡನೆಯ ಸಹವಾಸ, ಮಿಂಚುವಿನ ಒಡನಾಟದಲ್ಲಿ ತಾನು ನೆಮ್ಮದಿಯಾಗಿದ್ದೇನೆ.
ಹಾಗೆಯೇ ಇದ್ದುಬಿಡೋಣ.
ಹುಟ್ಟಿದವರೆಲ್ಲ ಮದುವೆ ಆಗಲೇಬೇಕೇ?
ಮದುವೆ ಇಲ್ಲದೆಯೂ ಬಾಳಲು ಅಸಾಧ್ಯವೇನಲ್ಲ.
ಅವಳಿನ್ನೂ ಆಲೋಚನೆಯಲ್ಲಿ ಮುಳುಗಿ, ಏಳುತ್ತಿದ್ದಳು.
"ರಿತು, ಸುತ್ತಿ ಬಳಸಿ ಮಾತನಾಡಲಾರೆ.
ನೇರವಾಗಿ ವಿಷಯಕ್ಕೆ ಬಂದುಬಿಡುತ್ತೇನೆ.
ನೀನ್ಯಾಕೆ ಮದುವೆ ವಿಷಯಕ್ಕೆ ಉದಾಸಳಾಗಿದ್ದೀಯಾ ಅಂತ ಗೊತ್ತಾಯಿತು.
ಯಾವುದೋ ಅವ್ಯಕ್ತ ಭಯ ನಿನ್ನನ್ನು ಕಾಡುತ್ತಿದೆ.
ಮದುವೆಯಾಗಿಬಿಟ್ಟರೆ ಅಪ್ಪ-ಅಮ್ಮನಿಂದ ಎಲ್ಲಿ ದೂರಾಗಬೇಕೋ ಅನ್ನೋ ಆತಂಕ, ಜತೆಗೆ ನಿನ್ನ ಕೆಲಸಕ್ಕೆಲ್ಲಿ ನಿನ್ನ ಕೈಹಿಡಿದಾತ ಅಡ್ಡಿ ಮಾಡುವನೋ ಅನ್ನುವ ಭಯ ನಿನ್ನ ಕಾಡುತ್ತಿದೆ.
ನಿನ್ನ ಗೌರವಿಸುವ, ನೀನು ಆಶ್ರಮದಲ್ಲಿ ಸಂತೋಷವಾಗಿ, ಶಾಶ್ವತವಾಗಿ ಕೆಲಸ ಮಾಡಲು ಒಪ್ಪುವಂಥ, ಎಲ್ಲದಕ್ಕಿಂತ ಹೆಚ್ಚಾಗಿ ಮಿಂಚುವನ್ನು ಒಪ್ಪಿಕೊಳ್ಳುವಂಥವನು ಸಿಕ್ಕರೆ ಮದುವೆ ಆಗುವೆಯಾ?" ಅವಳನ್ನೇ ನೋಡುತ್ತ ಕೇಳಿದ.
ತಮಾಷೆ ಮಾಡುತ್ತಿರುವನೇ ಎಂದು ಅವನತ್ತ ನೋಡಿದಳು.
ಅವನ ಕಂಗಳು ಮಿಂಚುತ್ತಿವೆ, ಮೊಗ ಪ್ರಕಾಶಮಾನವಾಗಿದೆ, ಬಹಳ ಗಂಭೀರವಾಗಿದ್ದಾನೆ.
"ಹೇಳು ರಿತು ಅಂಥ ಹುಡುಗ ನಿನ್ನ ಮುಂದೆಯೇ ಕುಳಿತಿದ್ದಾನೆ.
ನಾನು ಬಯಸುತ್ತಿದ್ದ ಎಲ್ಲಾ ಗುಣಗಳು ನಿನ್ನಲ್ಲಿವೆ.
ನೀನು ಬಯಸುವ ಎಲ್ಲಾ ಅರ್ಹತೆಗಳು ನನ್ನಲ್ಲಿವೆ ಅಂತ ಅಂದುಕೊಂಡಿದ್ದೇನೆ.
ನಾವಿಬ್ಬರೂ ಮದುವೆ ಆಗುವುದರಿಂದ ಒಂದೇ ಮನಸ್ಸಿರುವ, ಒಂದೇ ಗುರಿ ಇರುವ, ಒಂದೇ ಮನೋಭಾವನೆ ಹೊಂದಿರುವ ನಾವು ಆದರ್ಶವಾಗಿ ಬದುಕಿ, ಮಾದರಿಯಾಗಿರಲು ಸಾಧ್ಯ ಎಂದುಕೊಂಡಿದ್ದೇನೆ.
ನಮ್ಮಿಬ್ಬರ ಮದುವೆಗೆ ನಮ್ಮ ತಾತ, ನಿಮ್ಮ ತಂದೆ-ತಾಯಿ ಸಂತೋಷವಾಗಿ ಒಪ್ಪಿಕೊಳ್ಳುತ್ತಾರೆ.
ನನ್ನ ತಂದೆ-ತಾಯಿ ಒಪ್ಪಿಯಾರು ಎಂಬ ನಿರೀಕ್ಷೆ ನನ್ನಲ್ಲಿ ಇಲ್ಲ.
ಅದು ನಮ್ಮ ಮದುವೆಗೆ ಅಡ್ಡಿ ಮಾಡದು.
ಈ ಮದುವೆಯಿಂದ ನೀನು ಶಾಶ್ವತವಾಗಿ ಆಶ್ರಮದಲ್ಲಿದ್ದು ಕೆಲಸ ಮಾಡಬಹುದು.
ನಿನ್ನ ಯಾವ ನಿರ್ಧಾರಗಳಿಗೂ ನಾನು ಅಡ್ಡಿ ಬರಲಾರೆ.
ಇನ್ನು ಮಿಂಚುವಿಗೆ ನೀನು ಅಮ್ಮನಾದರೆ, ನಾನು ಅಪ್ಪನಾಗಲು ಮನಃಪೂರ್ವಕವಾಗಿ ಒಪ್ಪಿದ್ದೇನೆ.
ಅವಳನ್ನು ದತ್ತು ತೆಗೆದುಕೊಳ್ಳೋಣ.
ನಮ್ಮ ಮಗುವಿನಂತೆ ಪ್ರೀತಿಯಿಂದ ಸಾಕಿ, ಬೆಳಸೋಣ.
ಏನಂತೀಯಾ?"ಅವಳಿಗೆಲ್ಲ ಅಯೋಮಯವೆನಿಸಿತು.
ಏನಿದು ಕನಸೋ ನನಸೋ?
ಅಂಬರದ ತಾರೆ ಕೈಗೆಟುಕುವುದೆಂದರೇನು?
ಇಂಥ ಸಹೃದಯಿ, ಇಂಥ ಗುಣವಂತ ತನ್ನ ಮುಂದೆ ನಿಂತು ನನ್ನನ್ನು ಮದುವೆಯಾಗೆಂದು ಕೇಳುತ್ತಿದ್ದಾನೆಯೇ?
ಸೂರಜ್ ಬಯಸಿದರೆ ಎಂಥ ಹೆಣ್ಣೂ ಸಿಗಬಹುದು.
ಅಂಥದ್ದರಲ್ಲಿ ಈತ ನನ್ನನ್ನು ಬಯಸಿದ್ದಾನೆಂದರೆ, ಕೆನ್ನೆ ರಂಗೇರಿತು.
ತನ್ನ ಉತ್ತರವನ್ನೇ ಆತಂಕ, ನಿರೀಕ್ಷೆಯಿಂದ ಎದುರು ನೋಡುತ್ತಿರುವ ಸೂರಜ್‌ನನ್ನು ಕ್ಷಣ ದಿಟ್ಟಿಸಿದಳು.
ಅವನ ಪ್ರೇಮಪೂರಿತ ಕಂಗಳನ್ನು ಎದುರಿಸಲಾರದೆ ತಲೆತಗ್ಗಿಸಿದಳು.
"ರಿತು, ನನ್ನ ಸತಾಯಿಸಬೇಡ, ನಿನ್ನ ಉತ್ತರದಿಂದ ನನ್ನ ಬದುಕು ನಿಂತಿದೆ, ಪ್ಲೇಸ್ ರಿತು" ಪಿಸುನುಡಿದ.
"ಸೂರಜ್, ನಮ್ಮ ಮಗಳು ಅಳ್ತಾ ಇದ್ದಾಳೆ, ಕೇಳಿಸ್ತಾ?
ಅವಳಿಗೆ ಅಪ್ಪ-ಅಮ್ಮ ಇಲ್ಲಿ ಕೂತ್ಕಂಡು ಮಾತಾಡ್ತಾ ಇದ್ದಾರೆ ಅಂತ ಗೊತ್ತಾಗಿಬಿಟ್ಟಿದೆ" ಮೆಲ್ಲನೆ ಅವನ ಕೈಹಿಡಿದು ಹೇಳಿದಳು.
"ಥ್ಯಾಂಕ್ಯೂ ರಿತು, ಥ್ಯಾಂಕ್ಯೂ" ಅವಳ ಹಸ್ತವನ್ನು ತುಟಿಗೆ ಒತ್ತಿಕೊಳ್ಳುತ್ತ ಇನ್ನೊಂದು ಕೈಯಿಂದ ಅವಳ ಬಳಸಿ, ಮೆಲ್ಲನೆ ನಕ್ಕನು.
"ರಿತು, ನನ್ನ ಪ್ರೀತಿನಾ ಒಪ್ಕೊಂಡು ನನ್ನ ಬದುಕಿಸಿಬಿಟ್ಟೆ.
ನೀನೆಲ್ಲಿ ಒಪ್ಪುವುದಿಲ್ಲವೋ ಅನ್ನೋ ಆತಂಕ ನನಗಿತ್ತು.
ತಾತ ಕೂಡ ರಿತುವಿನಂಥ ಹೆಣ್ಣು ನಮ್ಮ ಮನೆಯ ಸೊಸೆಯಾಗಬೇಕು ಎಂದು ಬಯಸಿದ್ದರು.
ಆಗಲೇ ನನಗೆ ಅನ್ನಿಸಿತ್ತು, ನಿನ್ನಂಥ ಹೆಂಡತಿ ಬದಲು, ನೀನೇ ಏಕಾಗಬಾರದು ಅಂತ.
ನಮ್ಮಿಬ್ಬರ ಮನಸ್ಸು ಒಂದೇ, ನಮ್ಮಿಬ್ಬರ ಧ್ಯೇಯ, ಗುರಿಗಳು ಒಂದೇ ಆಗಿವೆ.
ನಾವಿಬ್ಬರೂ ಸೇರಿ ಈ ಆಶ್ರಮವನ್ನು ಇನ್ನಷ್ಟು ಚೆನ್ನಾಗಿ ನಡೆಸೋಣ.
ಇಲ್ಲಿರುವವರಿಗೆ ನನ್ನವರಿಲ್ಲ ಅನ್ನೋ ಚಿಂತೆ ನೀಗಿಸೋಣ.
ಜತೆಗೆ ಒಂದು ಅನಾಥಾಶ್ರಮ ಪ್ರಾರಂಭಿಸೋಣ.
ಮಿಂಚುವಿನಂಥ ಮಕ್ಕಳಿಗೆ ನಾವಿಬ್ಬರೂ ಹೆತ್ತ ತಂದೆತಾಯಿಯಂತೆ ನಮ್ಮಲ್ಲಿ ಪ್ರೀತಿ-ವಾತ್ಸಲ್ಯವನ್ನು ಧಾರೆ ಎರೆಯೋಣ.
ನಾನು ದುಡಿದದ್ದೆಲ್ಲವನ್ನೂ ಇಲ್ಲಿಗೆ ಹಾಕುತ್ತೇನೆ.
ವಯಸ್ಸಾದ ಇಲ್ಲಿನವರೆಲ್ಲ ಆ ಕೂಸುಗಳಲ್ಲಿ ತಮ್ಮ ಮೊಮ್ಮಕ್ಕಳನ್ನು ಕಾಣಲಿ, ಪ್ರತಿಯೊಂದು ಅಜ್ಜ-ಅಜ್ಜಿಗೂ ಒಂದೊಂದು ಕೂಸನ್ನು, ಆ ಕೂಸಿಗೆ ಬೇಕಾದ ಪ್ರೀತಿಯನ್ನು ಕೊಡಲು ನೇಮಿಸಿಬಿಡೋಣ.
 ಆಗ ಅನಾಥ ಮಕ್ಕಳಿಗೆ ಅಜ್ಜ-ಅಜ್ಜಿಯ ಪ್ರೀತಿ ಸಿಕ್ಕ ಹಾಗೂ ಆಗುತ್ತದೆ.
ಈ ಅಜ್ಜ-ಅಜ್ಜಿಯರಿಗೆ ಪ್ರೀತಿಸಲು ಒಂದು ಮಗು ಸಿಗುತ್ತದೆ.
ಅವರಿಗಾಗಿಯೇ ಇವರು ಇವರಿಗಾಗಿಯೇ ಅವರು ಎಂಬಂತಾಗಲಿ.
ಅಪ್ಪ-ಅಮ್ಮ ಆಗಿ ನಾವಿಬ್ಬರೂ ಹೀಗಿದೆ ನನ್ನ ಕನಸು" ಯಾವುದೋ ಸ್ವಪ್ನಲೋಕದಲ್ಲಿ ತೇಲುತ್ತ ಹೇಳುತ್ತಿದ್ದರೆ, ರಿತುವಿಗೆ ಆ ಕನಸು ನನಸಾಗಿ ಕಣ್ಮುಂದೆ ಕಾಣತೊಡಗಿತು.
ಇಡೀ ಆಶ್ರಮದಲ್ಲೆಲ್ಲ ಮಕ್ಕಳ ಕಲರವ, ಆ ಮಕ್ಕಳನ್ನು ಹಿಡಿದು ಮುದ್ದಿಸುತ್ತಿರುವ ಅಜ್ಜಿ, ತಾತಂದಿರು, ವಾಹ್!ಎಷ್ಟು ಚೆನ್ನಾಗಿದೆ?
"ಸೂರಜ್, ನಿನ್ನ ಕನಸು ಅದೆಷ್ಟು ರಮ್ಯವಾಗಿದೆ?
ಈ ಕನಸು ಸಾಕಾರವಾದರೆ ಅದೆಷ್ಟು ಚೆನ್ನ.
 ತನ್ನವರಾರೂ ಇಲ್ಲದ, ತನ್ನವರ ಪ್ರೀತಿ ಎಂದರೇನು ಎಂಬುದೇ ತಿಳಿಯದೆ ಬೆಳೆಯುವ ಅನಾಥ ಕಂದಮ್ಮಗಳು ಇಲ್ಲಿ ಅಜ್ಜ-ಅಜ್ಜಿಯ ಪ್ರೀತಿ ಪಡೆಯುತ್ತ ಬೆಳೆಯುತ್ತವೆ.
ಬದುಕೇ ನೀರಸವಾಗಿರುವ ದಿನಗಳಲ್ಲಿ ಮುದ್ದು ಮಕ್ಕಳ ಸಹವಾಸ ಇಲ್ಲಿನವರಿಗೆ ಹೊಸ ಚೇತನ ನೀಡುತ್ತದೆ.
ಬದುಕಿನಲ್ಲಿ ಆಸಕ್ತಿ ಹುಟ್ಟಿಸಿ, ಭರವಸೆ ತುಂಬುತ್ತದೆ.
ನಿನ್ನ ಕಲ್ಪನೆಯೇ ಅದ್ಭುತ" ಎಂದು ರಿತು ಸೂರಜ್‌ನನ್ನು ಅತಿಯಾಗಿ ಪ್ರಶಂಸಿಸಿದಳು.
ಇನ್ನು ತನ್ನ ಬದುಕು ನಂದನವನ, ಮದುವೆಯೇ ಬೇಡವೆಂದಿದ್ದೆ.
ಸ್ವಂತ ಬದುಕು ಎಲ್ಲಿ ತನ್ನ ಸಾಮಾಜಿಕ ಬದುಕಿಗೆ ಧಕ್ಕೆ ಉಂಟು ಮಾಡುವುದೂ ಎಂದು ಹೆದರಿದ್ದೆ.
ಆದರೆ ಸೂರಜ್ ಅಂಥ ಸಂಗಾತಿ ಸಿಕ್ಕು, ತನ್ನ ಆದರ್ಶಗಳಿಗೆ ಬೆನ್ನುಲುಬಾಗಿ ನಿಲ್ಲುತ್ತಾನೆ ಎಂಬ ಕಲ್ಪನೆ ಕೂಡ ತನಗಿರಲಿಲ್ಲ.
ಎಂಥ ಅದೃಷ್ಟ ತನ್ನದು.
ಎಲ್ಲಿ ಆಶ್ರಮದಿಂದ ದೂರವಾಗಬೇಕೊ, ಮಿಂಚುವನ್ನು ಎಲ್ಲಿ ಕಳೆದುಕೊಳ್ಳಬೇಕಾಗುವುದೋ ಎಂಬ ಆತಂಕ ದೂರವಾಗಿ ಈಗ ಮಿಂಚು ನನ್ನ ಮಗಳಾಗಿಯೇ ಬೆಳೆಯುತ್ತಾಳೆ.
ಅಪ್ಪನ ಪ್ರೀತಿಯೂ ಸಿಗುತ್ತದೆ.
ಇನ್ನು ಆಶ್ರಮವೇ ತನ್ನ ಮನೆಯಾಗುತ್ತದೆ.
ಅಪ್ಪ-ಅಮ್ಮನೂ ಇದೇ ಊರಿನಲ್ಲಿಯೇ ಇರುತ್ತಾರೆ.
ಅವರ ಯೋಗಕ್ಷೇಮ ವಿಚಾರಿಸಲು ನಾನಿಲ್ಲಿಯೇ ಇರುತ್ತೇನೆ.
ಮುಂದೆ ಅವರನ್ನು ಇಲ್ಲಿಯೇ ಕರೆಸಿಕೊಂಡು ಮನೆಯಲ್ಲಿಟ್ಟುಕೊಳ್ಳಬಹುದು.
ನಿಧಾನವಾಗಿ ಸೂರಜ್ ಅಪ್ಪ-ಅಮ್ಮನನ್ನು ಒಲಿಸಿಕೊಂಡು ಇಲ್ಲಿಯೇ ಕರೆಸಿಕೊಳ್ಳಬೇಕು.
ಅದೆಷ್ಟು ದಿನ ಹೆತ್ತ ಕರುಳಿನಿಂದ ದೂರವಿದ್ದಾರು?
ಕರುಳಿನ ಸಂಕಟ ಬಾಧಿಸದೇ ಇದ್ದೀತೇ?
ಬರುವುದೇ ಇಲ್ಲವೆಂದು ಹಟ ಹಿಡಿದರೆ ತಾವೇ ಹೋಗಿ ನೋಡಿ ಅವರ ಕ್ಷೇಮ ಸಮಾಚಾರ ವಿಚಾರಿಸುತ್ತ ಇರುವುದು.
"ರಿತು, ಎಲ್ಲಿ ಕಳೆದುಹೋದೆ?
ನನ್ನನ್ನು ಇಲ್ಲಿ ಒಂಟಿಯಾಗಿ ಬಿಟ್ಟು ಕನಸು ಕಾಣ್ತಾ ಇದ್ದಿಯಾ?" ಎಂದು ಸೂರಜ್ ರೇಗಿಸಿದ.
"ನನ್ನೆಲ್ಲ ಕನಸು ನನಸಾಗುತ್ತ ಇರುವಾಗ, ಮತ್ತೆ ಕನಸು ಕಾಣುವುದೇ?
ಮೊದಲು ಅಪ್ಪ-ಅಮ್ಮನಿಗೆ ಈ ವಿಷಯ ತಿಳಿಸಬೇಕು.
ನಾನು ಹೊರಡ್ತೀನಿ" ಎಂದವಳೇ ಎದ್ದು ನಿಂತಳು, ತಿರುಗಿ ನೋಡಿದರೆ ಇಡೀ ಆಶ್ರಮವೇ ಮುಸ್ಸಂಜೆಯ ಕೆಂಪಿನಲ್ಲಿ ಮುಳುಗಿ ಹೋಗಿದೆ.
ಆ ಸಂಜೆಯಲ್ಲಿ ಮಿಂಚಿನಂತೆ ಸೂರಜ್‌ ಕಂಗೊಳಿಸುತ್ತ ಇದ್ದಾನೆ!
