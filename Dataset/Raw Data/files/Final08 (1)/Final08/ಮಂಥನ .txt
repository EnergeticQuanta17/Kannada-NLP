“ಅನು, ಅನು ಪುಟ್ಟಿ, ಅನು ಡಾರ್ಲಿಂಗ್… ಡಾರ್ಲಿಂಗ್…” ನೀಲಾ ಕೂಗುತ್ತಾ ಅನುವಿನ ರೂಮಿನೊಳಗೆ ಕಾಲಿರಿಸಿದಳು.
ಅನು ಮೈಮರೆತು ನಿದ್ರಿಸುತ್ತಿದ್ದಾಳೆ.
ಹೊದಿಕೆ ಎಲ್ಲೋ ಬಿದ್ದಿದೆ.
ತೊಟ್ಟಿದ್ದ ನೈಟಿ ಮಂಡಿವರೆಗೆ ಏರಿದೆ.
ಅಸ್ತವ್ಯಸ್ಥಿತಳಾಗಿ ಮಲಗಿದ್ದಾಳೆ.
ಕಿಟಕಿಯ ಪರದೆಯನ್ನು ಸರಿಸಿ ನೀಲಾ ನೇರ ಅನುವಿನ ತಲೆಯ ಹತ್ತಿರ ಕುಳಿತು ಮಗಳನ್ನು ದಿಟ್ಟಿಸಿದಳು.
ಕಿರುನಗೆ ಮೊಗದಲ್ಲಿ ಲಾಸ್ಯವಾಡುತ್ತಿದೆ.
ಹಣೆಯ ತುಂಬ ಕೂದಲು ಹರಡಿದೆ.
ಯಾವ ಸಿಂಗಾರವೂ ಇಲ್ಲದೆಯೂ ಅನು ಸುಂದರವಾಗಿ ಕಾಣುತ್ತಿದ್ದಾಳೆ.
ತನ್ನ ಮಗಳು ಅಪೂರ್ವ ಲಾವಣ್ಯವತಿ ಎಂದುಕೊಂಡಳು.
ವಾತ್ಸಲ್ಯ ಉಕ್ಕೇರಿ ಬಂದು ಅವಳೆಡೆ ಬಾಗಿ ಹಣೆಯ ಮೇಲೆ ಮುತ್ತನಿರಿಸಿದಳು.
“ಅನು, ಕಣ್ಣು ಬಿಡು, ಎಚ್ಚರ ಮಾಡ್ಕೊ” ಊಂ ಊಂ ಎಂದು ಅನು ನಿದ್ರೆಗಣ್ಣಿನಲ್ಲಿ ಕೊಸರಾಡಿದಳು.
ಪುಟ್ಟ ಮಗುವಿನಂತೆ ಮೊಂಡಾಟ ಮಾಡುವುದನ್ನು ಕಂಡು “ಅನು, ಎದ್ದೇಳು.
ಇವತ್ತಿಗೆ ನಿಂಗೆ ಇನ್ನೊಂದು ವರ್ಷ ಜಾಸ್ತಿ ಆಯ್ತು ಗೊತ್ತಾ.
ನಾನು ನಿನ್ನ ವಯಸ್ಸಿನಲ್ಲಿ ಅಮ್ಮನಾಗಿ ಬಿಟ್ಚಿದ್ದೆ.
ಏಳು ಅನು ಗದರಿದಳು, ಅಲುಗಾಡಿಸಿದಳು.
ಅನು ಮೆಲ್ಲನೆ ಕಣ್ಣು ಬಿಟ್ಟಳು.
“ಹ್ಯಾಪಿ ಬರ್ತ್‌ಡೇ ಟು ಯೂ” ರಾಗವಾಗಿ ಹಾಡಿದಳು ನೀಲಾ.
ಅಮ್ಮನ ಹುಡುಗಾಟಿಕೆ ಹೊಸದೆನಿಸಿತ್ತು.
ಬೆರಗಾಗಿ ನೋಡುತ್ತಾ, “ಓಹ್ ಈವತ್ತು ನನ್ನ ಹುಟ್ಟಿದ ಹಬ್ಬನಾ ಥ್ಯಾಂಕ್ಯೂ ಮಮ್ಮಿ” ಕಣ್ಣರಳಿಸಿ ನಕ್ಕಳು.
“ಹೌದು ರಾಜಕುಮಾರಿ.
ಇಂದು ತಮ್ಮ ಜನ್ಮದಿನ.
ಏಳುವಂತವರಾಗಿ, ಅಭ್ಯಂಜನ ಮುಗಿಸಿ ಹೊಸ ಪೋಶಾಕನ್ನು ಧರಿಸುವಂತವರಾಗಿ” ನಾಟಕೀಯವಾಗಿ ನುಡಿದಳು.
ಮಗಳೊಂದಿಗೆ ಮಗುವಾದಳು.
“ಅಮ್ಮ, ಯಾವ ರಾಜ್ಯದ ರಾಜಕುಮಾರಿ ನಾನು.
ನಂಗೆ ಅಜೀರ್ಣವಾಗುವಷ್ಟು ಪ್ರೀತಿ ತೋರಿಸಿಬಿಡ್ತಿಯಾ.
ಅಭ್ಯಂಜನ ಗಿಭ್ಯಂಜನ ಏನೂ ಬೇಡ.
ನಂಗೆ ಆಫೀಸಿಗೆ ಹೊತ್ತಾಗುತ್ತೆ.
ಸ್ನಾನ ಮಾಡಿ ಹೊರಟುಬಿಡ್ತಿನಿ.”
ಇವತ್ತು ನಿನ್ನ ಹುಟ್ಟಿದ ಹಬ್ಬ ದೇವಸ್ಥಾನಕ್ಕೆ ಹೋಗಬೇಕು.
ಮನೆಯಲ್ಲಿ ಸ್ಪೆಷಲ್ ಅಡಿಗೆ ಮಾಡಬೇಕು.
ನಿನ್ನ ಫ್ರೆಂಡ್ಸ್‌ನೆಲ್ಲಾ ಸಂಜೆ ಪಾರ್ಟಿಗೆ ಕರೀಬೇಕು.
ಇನ್ನು ಎಷ್ಟೊಂದು ಕೆಲ್ಸ ಇದೆ.
ನೀನು ಆಫೀಸಿಗೆ ರಜಾ ಹಾಕಲೇಬೇಕು” ಒತ್ತಾಯಿಸಿದಳು.
“ಅಮ್ಮ, ಯಾವ ಸಂತೋಷಕ್ಕೆ ಇದನ್ನೆಲ್ಲ ಮಾಡ್ಕೊಬೇಕು.
ಹೀಗೆಲ್ಲ ಸಂಭ್ರಮದಿಂದ ಮಾಡ್ತಿಯಾ, ಕೊನೆಗೆ ಏನೋ ಅಪ್ಸೆಟ್ ಆಗ್ತೀಯಾ.
ಹೋದ ವರ್ಷದ್ದು ನಾನಿನ್ನು ಮರೆತಿಲ್ಲ ಅಮ್ಮ.
“ಪ್ಲೀಸ್, ಅನು, ಅದನ್ನೆಲ್ಲ ನೆನಪಿಸಬೇಡ” ದುಗುಡಗೊಂಡಳು.
“ಮತ್ತೆ ಈಗ ಯಾಕಮ್ಮ ಇದೆಲ್ಲಾ ನಾನೇನು ಪುಟ್ಟ ಮಗುವಾ ಹುಟ್ಟಿದ ಹಬ್ಬ ಆಚರಿಸಿಕೊಳ್ಳೋಕೆ.”
 ನಿನಗೊಂದು ಮಗು ಅಗೋ ತನಕ ನೀನು ನನಗೆ ಪುಟ್ಟ ಮಗುವೇ.
ನನಗೆ ನಿರಾಶೆ ಮಾಡಬೇಡ.
ಇವತ್ತೊಂದಿನ ನಾನು ಹೇಳಿದಂತೆ ಕೇಳು” ಲಲ್ಲೆಗರೆದಳು.
“ಆದರೆ ಅಪ್ಪಾ” ನಿನ್ನ ಗಂಡ ಅನ್ನೋಕೆ ಹೋದವಳು ತಡೆದು ಅಪ್ಪಾ ಎಂದಳು.
“ಅವರಾಗಲೇ ಬೆಂಗಳೂರಿಗೆ ಹೋದರು.
ಬರೋದು ನಾಳೇನೇ.
ಇವತ್ತು ಇಡೀ ದಿನ ನನ್ನದು, ನಿನ್ನದು.
ಈ ವರ್ಷ ಹಿಂದಿನ ಬಾರಿ ಆದ ಹಾಗೆ ಆಗಲ್ಲ.
ಏಳು ಮೇಲೆ, ತಲೆಗೆ ಎಣ್ಣೆ ಒತ್ತುತ್ತೇನೆ ಬೇಗ ಬಾ” ಸಡಗರದಿಂದ ಹೊರಟ ಅಮ್ಮನನ್ನೇ ಅನು ಬೆರಗಿನಿಂದ ನೋಡಿದಳು.
ಹೋದ ವರ್ಷದ ನೆನಪಾಯಿತು.
ಅಂದು ಕೂಡ ಅಮ್ಮ ಹೀಗೆ ಸಡಗರಿಸಿದ್ದಳು.
ದೇವಸ್ಧಾನಕ್ಕೆ ಕರೆದೊಯ್ದು ಅರ್ಚನೆ ಮಾಡಿಸಿದ್ದಳು.
ಸಂಜೆ ಎಲ್ಲರನ್ನು ಕರೆಯುವಂತೆ ಬಲವಂತಿಸಿದ್ದಳು, ಪುಣ್ಯಕ್ಕೆ ನಾನ್ಯಾರನ್ನೂ ಕರೆದಿರಲಿಲ್ಲ.
ನನ್ನನ್ನ ಬಲವಂತವಾಗಿ ಅಪ್ಪನ ಅಶೀರ್ವಾದ ಪಡೆಯಲು ಅಪ್ಟನ ರೂಮಿಗೆ ಕಳುಹಿಸಿ ತಾನು ಬಾಗಿಲಲ್ಲೇ ನಿಂತಿದ್ದಳು.
ಅಪ್ಪ ಮಗಳ ಮಧ್ಯೆ ಸೌಹಾರ್ದತೆಯನ್ನು ಬೆಳೆಸಲು ಅಮ್ಮ ಸದಾ ಹಾರೈಸುತ್ತಾ ಇಂಥ ಅವಕಾಶಗಳಿಗಾಗಿ ಕಾಯುತ್ತಿದ್ದಳು.
ತನಗಂತೂ ಚೂರೂ ಇಷ್ಟವಿರಲಿಲ್ಲ.
ಅಮ್ಮನ ಬಲವಂತಕ್ಕೆ, ನೊಂದುಕೊಳ್ಳುತ್ತಾಳೆ ಎಂಬ ಆತಂಕಕ್ಕೆ ಒಲ್ಲದ ಮನಸ್ಸಿನಿಂದಲೇ, ಎಂದೂ ಅಪ್ಪನ ರೂಮಿಗೆ ಕಾಲಿಡದಿದ್ದವಳು ಅಂದು ಕಾಲಿಟ್ಟು ನೇರವಾಗಿ ಅವರ ಬಳಿಗೆ ಹೋಗಿ ಕಾಲು ಮುಟ್ಟಿ ನಮಸ್ಕರಿಸುತ್ತಾ “ನನ್ನ ಹುಟ್ಟಿದ ದಿನ ಇವತ್ತು, ಆಶೀರ್ವಾದ ಮಾಡಿ” ಎಂದಳು.
ಭೂಕಂಪ ಆದವರಂತೆ ದಡ ದಡನೆ ಹೊರಬಂದು “ನೀಲಾ ನೀಲಾ ಇದೆಲ್ಲ ನಂಗಿಷ್ಟ ಇಲ್ಲಾ ಅಂದ್ರೂ ಯಾಕೆ ಈ ನಾಟಕ ಆಡಿಸ್ತಿಯಾ.
ಯಾವುದನ್ನು ಮರೀಬೇಕು ಅಂತಿದಿನೋ ಅದನ್ಯಾಕೆ ನೆನಪಿಸುವಂತೆ ಮಾಡ್ತಿಯಾ.
ನಿನ್ನ ಮಗಳ ಹುಟ್ಟಿದ ದಿನ ನಂಗೆ ಜ್ಞಾಪಿಸಿ ನಿನ್ನ ಹಾಗೂ ನಿನ್ನ ಪ್ರಿಯತಮನ ಪ್ರೇಮವನ್ನು ನನಗೆ ಚುಚ್ಚಿ ತೋರಿಸ್ತಾ ಇದ್ದೀಯಾ ಅಲ್ವಾ.
ಅವಳು ನನ್ನ ಮಗಳಲ್ಲ ಅನ್ನೋ ಸತ್ಯಾನ ಪದೇ ಪದೇ ತಿಳಿಸೋಕೆ ಬರ್ತೀಯಾ.
ಇದೇ ಕಡೆ ಇನ್ನೆಂದೂ ಹೀಗೆ ನಡೀಬಾರದು” ಎಂದವರೇ ಅಮ್ಮನ ಕೆನ್ನೆಗೆ ಚಟಾರೆಂದು ಬಾರಿಸಿಯೇ ಬಿಟ್ಟಾಗ ಭೂಮಿ ಬಾಯಿ ತೆರೆದು ಅಲ್ಲಿಯೇ ನನ್ನನ್ನು ನುಂಗಬಾರದೆ ಅನ್ನಿಸಿತ್ತು.
ಯಾಕೆ ಬೇಕಿತ್ತು ಈ ಅಮ್ಮನಿಗೆ ಇದೆಲ್ಲಾ.
ನನ್ನ ಹುಟ್ಟುಹಬ್ಬ ಮಾಡಲಿಲ್ಲ ಅಂತಾ ಅಳ್ತಾ ಇದ್ದೋರು ಯಾರು.
ನಾನು ಅವರ ಮುಂದೆ ಬಂದರೆ ಏನೆಲ್ಲಾ ನೆನಪಾಗುತ್ತೆ ಅನ್ನೋ ನಿಜಾ ಗೊತ್ತಿದ್ದೂ ಈ ಅಮ್ಮ ಯಾಕೆ ಪದೇ ಪದೇ ಕಲ್ಲನ್ನು ಹೂಮಾಡೋಕೆ ಹೋಗ್ತಾಳೆ.
ಈ ಅಮ್ಮನಿಗೆ ಈ ಜನ್ಮದಲ್ಲಿ ಬುದ್ದಿ ಬರುವುದಿಲ್ಲ.
ವಿಷಾದ ಒತ್ತಿಕೊಂಡು ಬಂದಿತ್ತು.
ಕಣ್ಣೀರಿಡುತ್ತಾ ನಿಂತ ಅಮ್ಮನನ್ನು ನಿಧಾನವಾಗಿ ನಡೆಸಿಕೊಂಡು ಬಂದು “ಅಮ್ಮ ಮೂರ್ಖರ ಜೊತೆ ನಾವೂ ಮೂರ್ಖರ ಥರ ಆಡಬಾರದು ಅಲ್ವೇನಮ್ಮ.
ನಿನ್ನನ್ನ ನೋಯಿಸಿ ಹಿಂಸಿಸೋದೆ ಅಪ್ಪನ ಉದ್ದೇಶವಾಗಿದೆ.
ನಿನ್ನ ಸಡಗರ, ನಿನ್ನ ಸಂತೋಷ ಸಹಿಸೋ ಶಕ್ತಿ ನಿನ್ನ ಗಂಡನಿಗಿಲ್ಲ ಕಣಮ್ಮ.
ಬೇಜಾರು ಮಾಡ್ಕೊಬೇಡ.
ಬಾ, ನನ್ನ ಹುಟ್ಟಿದ ಹಬ್ಬವನ್ನ ಹೊರಗೆ ಸೆಲಿಬ್ರೋಟ್ ಮಾಡೋಣ” ಎಂದು ಬಲವಂತವಾಗಿ ಹೊರಡಿಸಿ ಹೊರಗೆ ಕರೆದೊಯ್ದ ನೆನಪಾಗಿ, ನಿಟ್ಟುಸಿರು ಬಿಟ್ಟಳು.
ಇವತ್ತಾದರೂ ಅಮ್ಮ ತನಗಿಷ್ಟ ಬಂದಹಾಗೆ ಸಂತೋಷವಾಗಿರಲಿ ಎಂದು ಅನು ನೀಲ ಹೇಳಿದಂತೆ ಕೇಳತೊಡಗಿದಳು.
ಅವಳೇ ಆರಿಸಿ ತಂದಿದ್ದ ಡ್ರೆಸ್ ನೋಡಿ ಸಂತೋಷಪಟ್ಟಳು.
ತಲೆ ತುಂಬಾ ಎಣ್ಣೆ ಹಚ್ಚಿಸಿಕೊಂಡು ಅಮ್ಮನಿಂದಲೇ ನೀರು ಎರೆಸಿಕೊಂಡು, ಹೊಸ ಡ್ರೆಸ್ ಧರಿಸಿದಳು.
ಅಮ್ಮನಿಚ್ಛೆಯಂತೆ ಸಿಂಗರಿಸಿಕೊಂಡು ಅಮ್ಮನನ್ನೂ ಕೈನಿಟಿಕ್ ನಲ್ಲಿ ಕೂರಿಸಿಕೊಂಡು ದೇವಸ್ಥಾನಕ್ಕೆ ಹೋದಳು.
ಮನಸ್ಸಿಗೊಲ್ಲದಿದ್ದರೂ ಕಣ್ಮುಚ್ಚಿ ಧ್ಯಾನಿಸಿ ನಮಸ್ಕರಿಸಿದಳು.
“ದೇವಾ ನೀನಿರುವುದು ನಿಜವೇ ಆದರೆ ನನ್ನಮ್ಮ ಸದಾ ನಗುತ್ತಾ ಇರುವಂತೆ ಮಾಡು” ಎಂದು ಬೇಡಿಕೊಂಡಳು.
ತಾವೇ ಪಾರ್ಟಿ ಕೊಡಿಸುವುದಾಗಿ ಹಟ ಹಿಡಿದು ನೀಲಳಿಗೆ ಇಷ್ಟವಾದ ನಾರ್ತ್‌ ಇಂಡಿಯನ್ ಊಟ ಕೊಡಿಸಿದಳು.
ಐಸ್ ಕ್ರೀಂ ತಿನ್ನಿಸಿದಳು.
ಸಂಜೆ ಫ್ರೆಂಡ್ಸನ್ನೆಲ್ಲ ಇನ್‌ವೈಟ್ ಮಾಡಿದಳು.
ಅಮ್ಮ ಸಿದ್ದಗೊಳಿಸಿದ ಕೇಕ್ ನೋಡಿ ತಮಾಷೆ ಮಾಡಿ ನಕ್ಕಳು.
“ಏನಮ್ಮ ಒಂದೇ ಕ್ಯಾಂಡಲ್ ಇಟ್ಟಿದ್ದೀಯಾ.
ನಂಗೇನು ಒಂದು ವರ್ಷವಾ.
ಮಗಳ ವಯಸ್ಸು ಗೊತ್ತಾಗಬಾರದು ಅಂತಾನಾ.
ಏಯ್‌ ಅಮ್ಮ ನಾನೇ ಎಲ್ಲರಿಗೂ ಹೇಳಿಬಿಡ್ತೀನಿ.
ನಾನು ೨೨ ತುಂಬಿ ೨೩ ವರ್ಷದ ಯುವತಿ ಅಂತಾ” ರೇಗಿಸಿದಳು.
ಫ್ರೆಂಡ್ಸ್ ಬಂದಾಗ ಕೇಕ್ ಕತ್ತರಿಸಿ ಎಳೇ ಮಗುವಿನಂತೆ ಅಮ್ಮನನ್ನು ಮುದ್ದುಗರೆದಳು.
ಬಾಯಿ ತುಂಬಾ ಕೇಕ್ ತಿನ್ನಿಸಿ ತಾನೂ ನಕ್ಕು ಅಮ್ಮನನ್ನು ನಗಿಸಿದಳು.
ಈ ಗಳಿಗೆ ಶಾಶ್ವತವಾಗಿರಬಾರದೆ ಎನಿಸಿಬಿಟ್ಟಿತು.
ನಾಳೆ ಯಥಾ ಪ್ರಕಾರ ಆ ಮನೆ ಮೌನದ ಸಾಮ್ರಾಜ್ಯ.
ಇಲ್ಲವೇ ಅಪ್ಪನ ಕೂಗಾಟ, ಹಾರಾಟ.
ಅಮ್ಮನ ಕಣ್ಣೀರಿನ ಹೊಳೆ ಹರಿಸುವ ದಿನಚರಿ ಥೂ ನೆನೆಸಿಕೊಂಡರೆ ಬೇಸರವಾಗುತ್ತದೆ.
ಅದನ್ನು ನನೆಸಿಕೊಳ್ಳಲೇಬಾರದೆಂದು ನಿರ್ಧರಿಸಿ ಫ್ರೆಂಡ್ಸ್ ಜೊತೆ ನಗು ತಮಾಷೆ ಕೀಟಲೆಗಳಲ್ಲಿ ಮುಳುಗಿಹೋದಳು.
ನೀಲಳಿಗೆ ಈಗ ಇದು ನಿಜವಾದ ಮನೆ ಎಂದೆನಿಸಿತು.
“ಅನು ನೀವು ಹೀಗೆ ಮಾಡಬಹುದಾ?” ಅಫೀಸಿಗಿನ್ನೂ ಅನು ಕಾಲಿಟ್ಟಿಲ್ಲ.
ಆಗಲೇ ಬಾಣದಂತೆ ಪ್ರಶ್ನೆ ತೂರಿ ಬಂತು ಅಭಿಯಿಂದ.
“ಏನ್ ಮಾಡಿದೆ ಅಭಿ?
ನಾನೇನು ಮಾಡಿಲ್ಲವಲ್ಲ” ಅಶ್ಚರ್ಯದಿಂದ ಕಣ್ಣಗಲಿಸಿ ಕೇಳಿದಳು.
“ಏನೂ ಮಾಡಿಲ್ವಾ.
ಏನೂ ಮಾಡಿಲ್ವಾ.
ಯಾಕ್ರಿ ಸುಳ್ಳು ಹೇಳ್ತೀರಾ ಒಂದೇ ಆಫೀಸಿನಲ್ಲಿದ್ದು ಒಂದೇ ಸೆಕ್ಷನ್ನಲ್ಲಿದ್ದು ಒಬ್ಬರಿಗೊಂತರಾ ಇನನ್ನಿಬ್ಬರಿಗೊಂತರಾ ಮಾಡಬಹುದಾ.
“ರೀ ಅಭಿ ಸಸ್ಪೆನ್ಸ್ ಕ್ರಿಯೇಟ್ ಮಾಡಬೇಡಿ.
ಅದೇನು ಅಂತ ನೇರವಾಗಿ ಹೇಳಿ.
ತಪ್ಪಾಗಿದ್ರೆ ಸಾರಿ ಕೇಳ್ತೀನಿ” ರೇಗಿದಳು.
“ಕೋಪ ಮಾತ್ರ ಬೇಗ ಬಂದುಬಿಡುತ್ತದೆ.
ಸರಿ ಹೇಳೇ ಬಿಡ್ತೀನಿ?
ನೆನ್ನೆ ಯಾಕ್ರಿ ಆಫೀಸಿಗೆ ಬಂದಿರಲಿಲ್ಲ.
“ನೆನ್ನೆನಾ… ಅದೂ… ಅದೂ” ಮಾತು ನಿಲ್ಲಿಸಿದಳು.
ಹುಟ್ಟಿದ ಹಬ್ಬ ಅಚರಿಸಿಕೊಳ್ಳೋಕೆ ರಜಾ ಹಾಕಿದ್ದೆ ಅಂತ ನಿಜಾ ಹೇಳೋಕೆ ಸಂಕೋಚ ಎನಿಸಿತು.
“ಹಾ ನಾನು ಹೇಳ್ತೀನಿ.
ನೆನ್ನೆ ನಿಮ್ಮ ಹ್ಯಾಪಿ ಹ್ಯಾಪಿ ಬರ್ತ್‌ ಡೇ, ಬರ್ತ್‌ ಡೇ ಮಗು ಕೇಕ್ ಕಟ್ ಮಾಡುವಾಗ ಈ ಆಫೀಸಿನ ಬಡಪಾಯಿಗಳು ನೆನಪಿಗೆ ಬರಲಿಲ್ಲವೇನೋ” ಕೊಂಕಿಸಿ ನುಡಿದು ಹೇಗೆ ಕಂಡು ಹಿಡಿದಿದ್ದೇನೆ ಅಂತ ಕಣ್ಣು ಹೊಡೆದ. 
“ಅಷ್ಟೇನಾ ನಾನು ಏನಪ್ಪ ಅಂತ ಆಂದುಕೊಂಡಿದ್ದೆ .
ನಾನೇನು ಫಿಲಂ ಸ್ಟಾರಾ, ಎಲ್ಲರನ್ನು ಕರೆದು ಬರ್ತ್‌-ಡೇ ಆಚರಿಕೊಳ್ಳೋಕೆ.
ಏನೋ ಕೆಲಸ ಇತ್ತು.
ರಜೆ ಹಾಕಿದ್ದೆ.
ಅಮ್ಮ ಸಿಹಿ ಮಾಡಿದ್ದಳು ಅಷ್ಷೇ. ”
“ಅಷ್ಟೇನಾ ತಾವು ಯಾರಿಗೂ ಪಾರ್ಟಿ ಕೊಡಲಿಲ್ಲ.
ಹಾಗಾದರೆ ಸರಿ ಬಿಡಿ.
ನನಗೆ ಸಿಕ್ಕಿದ ಇನ್ಫರ್ಮೇಷನ್ ತಪ್ಪು ಅಂದ ಹಾಗೆ ಆಯಿತು.”
“ಅಭಿ, ಇವಾಗ ನಿಮ್ಗೆ ಪಾರ್ಟಿ ಬೇಕು ತಾನೇ.
ಆ ಪಾರ್ಟಿ ಇವತ್ತು ನಿಮ್ಗೆ ಕೊಡಿಸ್ತೀನಿ ಸರಿನಾ.
ಆದ್ರೆ ಒಂದು ಕಂಡೀಷನ್.
ನನ್ನ ಬರ್ತ್‌ ಡೇ ಪಾರ್ಟಿ ಅಂತ ಎಲ್ಲರಿಗೂ ಸಾರಬೇಡಿ.
ನೀವು ಹಾಗೂ ಸುಶ್ಮಿತಾ ಮಾತ್ರ ನನ್ನ ಗೆಸ್ಟ್ ಆಯ್ತಾ.
ಸಂಜೆ ಆಫೀಸ್ ಮುಗಿದ ಕೂಡಲೇ ಗೋಕುಲ್‌ಗೆ ಹೋಗೋಣ.
ಆಫೀಸಿನ ಸ್ಟಾಫ್ ಎಲ್ಲರಿಗೂ ಪಾರ್ಟಿ ಕೊಡಿಸುವಷ್ಟು ಭಾರ ನನ್ನ ಪರ್ಸಿಗಿಲ್ಲ ಸರಿನಾ.
ಸಂಜೆ ಗೋಕುಲ್, ಮರಿಬೇಡಿ.”
ಅವಳು ಹೋಗುವುದನ್ನೇ ನೋಡುತ್ತಾ ಸಿಳ್ಳೆ ಹಾಕಿದ.
“ಯಾವುದೋ ರೋಡ್ ರೋಮಿಯೋ ನಮ್ಮ ಕಛೇರಿಗೆ ಬಂದು ಬಿಟ್ಟಿದೆ.
ಯಾವಾಗಿನಿಂದ ಇಂಥ ಕೆಲ್ಸ” ಸುಶ್ಮಿತಾ ಒಳಬರುತ್ತ ಅಭಿಯನ್ನು ಛೇಡಿಸಿದಳು.
“ಯಾವ ಕೆಲ್ಸ” ಅದೇ ಸುಂದರವಾದ ಹುಡ್ಗೀರನ್ನ ನೋಡ್ತಾ ಸಿಳ್ಳೆ ಹಾಕೋದು.
“ತಮಗ್ಯಾಕೆ ಜಲಸ್.
ತಮಗ್ಯಾರೂ ಸಿಳ್ಳೆ ಹಾಕೋರು ಇಲ್ಲಾ ಅಂಥಾನಾ” ಮತ್ತೆ ಬಾಣ ಹಿಂತಿರುಗಿಸಿದ. 
“ಬೇಡಪ್ಬ ಈ ರೋಡ್ ರೋಮಿಯೋಗಳ ಸಹವಾಸ.
ಗಂಭೀರವಾದ, ಹ್ಯಾಂಡ್ಸಮ್ ಆದ ಹುಡುಗ ಸಿಕ್ಕರೆ ಬೇಕಾದರೆ ಒಂದು ಕೈ ನೋಡ್ತೀನಿ.”
 “ಯಾಕ್ರಿ, ನಾನು ಹ್ಯಾಂಡ್ಸಮ್ ಅಲ್ವಾ” ಅಳುಮುಖ ಮಾಡಿ ನುಡಿದ.
“ಹ್ಯಾಂಡ್ಸಮ್ ಏನೋ ನಿಜಾ.
ಆದರೆ ಗಂಭೀರವಾದ ಹುಡುಗ ಅಲ್ಲವಲ್ಲ” ಕೆಣಕಿದಳು.
“ನೋಡಿ ನನ್ನ ರೇಗಿಸಬೇಡಿ.
ಹೀಗೆಲ್ಲಾ ರೇಗಿಸಿದರೆ ಸೀದಾ ನಿಮ್ಮ ಮನೆಗೇ ಬಂದು ನಿಮ್ಮಪ್ಪನ ಹತ್ತಿರ ಹೇಳಿ ಬಿಡ್ತಿನಿ.”
“ಏನಂತ” ಗಾಬರಿ ನಟಿಸಿದಳು.
“ಈ ಹುಡುಗೀನಾ ನಾನು ಮೆಚ್ಕೊಂಡಿದ್ದೀನಿ.
ಕಾಲು ತೊಳೆದು ಧಾರೆ-ಎರೆದು ಕೊಡಿ ಅಂತಾ” ಸೀರಿಯಸ್ಸಾಗಿ ನುಡಿದ.
“ನಿಜವಾಗಲೂ ಬರ್ತೀರ” ನೋಟದಲ್ಲಿ ನೋಟ ಬೆರೆಸುತ್ತಾ ಕೇಳಿದಾಗ ತಟ್ಟನೆ ನೋಟ ಬದಲಿಸಿ ಬಿಟ್ಟ ಅಭಿ.
“ಸುಶ್ಮಿತಾ, ಇವತ್ತು ಬಂಪರ್ ಹೊಡೆದಿದೆ ನಮ್ಗೆ.
ನಂಗೆ ನಿಮ್ಗೆ ಇಬ್ಬರಿಗೆ ಮಾತ್ರ ಸಂಜೆ ಅನು ಪಾರ್ಟಿ ಕೊಡಿಸ್ತಾ ಇದ್ದಾರೆ ಗೋಕುಲ್‌ನಲ್ಲಿ.
ಸಂಜೆ ಸೀದಾ ಅಲ್ಲಿಗೆ.
ಬಾಸ್ ಬರೋ ಹೊತ್ತಾಯ್ತು ನಾ ಬರ್ತೀನಿ” ಮಾತು ಮರೆಸಿ ಸರಸರ ತನ್ನ ಸೀಟಿಗೆ ನಡೆದ.
ಮೆಲ್ಲನೆ ನಕ್ಕು “ನಾಟಿ ಬಾಯ್‌” ಎಂದುಕೊಳ್ಳುತ್ತ ಒಳ ನಡೆದಳು.
ಸಂಜೆ ಗೋಕುಲ್‌ನಲ್ಲಿ ಮೂರು ಜನರು ತಮಗೆ ಬೇಕಾದುದನ್ನು ತರಿಸಿ ತಿಂದರು.
ಬಿಲ್ ಕೊಡಲು ಅಭಿ ಮುಂದಾದಾಗ “ಅಭಿ ಇದೇ ನಂಗಿಷ್ಟವಾಗಲ್ಲ.
ನಾನಲ್ವಾ ಕೊಡಿಸೋಕೆ ಕರ್ಕೊಂಡು ಬಂದಿರೋದು.
ಕೊಡು ಬಿಲ್ ಇಲ್ಲಿ.
“ಹಾಗಲ್ಲ ಅನು ಗಂಡಸಾಗಿ ನಾನಿರುವಾಗ ನೀವು ಬಿಲ್ ಕೊಡೋದು ಅಷ್ಟು ಚೆನ್ನಾಗಿರಲ್ಲ.
“ಯಾಕೆ ಚೆನ್ನಾಗಿರಲ್ಲ, ಗಂಡಸರೇ ಕೊಡಬೇಕು ಅಂತ ರೂಲ್ಸ್‌ ಇದೆಯಾ.
ಲುಕ್ ಅಭಿ ಈ ಗಂಡು ಅನ್ನೋ ಅಹಂ ಬೇಡ.
ನಿಮ್ಮ ಹಾಗೆ ನಾವೂ ಸಂಪಾದನೆ ಮಾಡ್ತ ಇದ್ದೀವಿ.
ಈ ರೀತಿ ಎಲ್ಲಾ ನಂಗೆ ಹಿಡಿಸಲ್ಲ” ಎಂದವಳೇ ಅಭಿಯ ಕೈಯಿಂದ ಬಿಲ್ ಕಿತ್ಕೊಂಡು ಪರ್ಸಿನಿಂದ ಹಣ ತಗೆದು ಪ್ಲೇಟಿನಲ್ಲಿರಿಸಿದಳು.
“ಮತ್ತೆ ಶುರುವಾಯತ್ತ ನಿಮ್ಮ ಜಗಳ.
ಆಫೀಸಿನಲ್ಲಿ ತಪ್ಪಲ್ಲ, ಹೋಟೇಲಿನಲ್ಲೂ ತಪ್ಪೋದು ಬೇಡ್ವಾ.
ಅಭಿ ನಿಮಗ್ಯಾಕೆ ಅನು ವಿಚಾರ ಅರ್ಥವಾಗಲ್ಲ.
ಅವಳ ಹತ್ತಿರ ಗಂಡು ಅನ್ನೋ ಮೇಲರಿಮೆ ತೋರಿಸಿದರೆ ಅಷ್ಟೇ ದೂರ ಅಟ್ಟಿ ಬಿಡುತ್ತಾಳೆ.
ನೀವು ಸ್ವಲ್ಪ ತಗ್ಗಿ ಬಗ್ಗಿ ನಡೆಯೋದು ಕಲೀಬೇಕು ಮಿಸ್ಟರ್ ಅಭಿಜಿತ್ ಸರ್.” ಆಗಬಹುದು ಸುಶ್‌ರವರೇ.
ಇನ್ನು ಮೇಲೆ ಎಂದಿಗೂ ಹೀಗೆ ನಡೆದುಕೊಳ್ಳುವುದಿಲ್ಲ ಎಂದು ಅಣೆ ಮಾಡಿ ಹೇಳುತ್ತೇನೆ.
ಅನುಷಾರವರು ಈ ಬಡಪಾಯಿಯನ್ನು ಮನ್ನಿಸುವಂತವರಾಗಬೇಕು”
 ನಾಟಕೀಯವಾಗಿ ನುಡಿದು ಕೈಗಳೆರಡನ್ನು ಜೋಡಿಸಿ ತಲೆಬಾಗಿದ.
“ಹಿಯರ್, ಹಿಯರ್ ಹೀಗೆ ಗಂಡುಗಳು ನಮ್ಮ ಮುಂದೆ ಸದಾ ತಲೆ ತಗ್ಗಿಸಬೇಕು.
ಗೆಳತಿಯೆ ಈ ಸ್ನೇಹಿತನನ್ನು ಕ್ಷಮಿಸಿ ಬಿಡು” ಸುಶ್ಮಿತ ಲಘುವಾಗಿ ನುಡಿದಳು.
“ಸಾಕು ಎಲ್ಲಾ ಈ ಕಡೆನೇ ನೋಡ್ತಾ ಇದ್ದಾರೆ.
ಹೋಗೋಣ್ವಾ” ಎದ್ದು ನಿಂತು ಅನು ಅವಸರಿಸಿದಳು.
ಹೊರ ಬಂದರೆ ಬಾನೆಲ್ಲಾ ಮೋಡ ಕವಿದು ಕಪ್ಟಾಗಿಬಿಟ್ಟಿತ್ತು.
“ಸುಶಿ ಸಖತ್ ಮಳೆ ಬರೋ ಹಾಗಿದೆ.
ಏನೇ ಮಾಡೋದು.
ನಾನು ಮನೆ ತಲುಪುವುದರಲ್ಲಿ ತೊಪ್ಬೆ ಅಗಿಬಿಡ್ತೀನಿ.
ಮಳೇಲಿ ಕೈನಿಟಿಕ್ ಲಿ ಬರ್ತೀನಿ ಅಂದ್ರೆ ಅಮ್ಮ ಗಾಬರಿಪಡ್ತಾಳೆ” ಮೋಡಗಳನ್ನು ನೋಡುತ್ತ ಆತಂಕ ಪಟ್ಟಳು. 
“ಅನು ನಿಂಗೆ ಹೇಳೋದೇ ಮರ್ತಿದ್ದೆ ನೋಡು.
ನಮ್ಮ ಮನೆಯವರೆಲ್ಲ ಇವತ್ತು ಊರಿಗೆ ಹೋಗಿದ್ದಾರೆ.
ನಾನೊಬ್ಳೆ ಮನೇಲಿ.
ಈವತ್ ನಮ್‌ ಮನೇಲೇ ಉಳ್ಕೊಳ್ಳೆ.”
“ಹಾಗೆ ಮಾಡಿ ಅನು.
ಸುಶ್ಮಿತಾ ಮನೆ ಹತ್ತಿರದಲ್ಲಿದೆ ಅಲ್ವೆ.
ಮಳೆ ಬರೋದ್ರೊಳಗೆ ಸೇರಿಕೊಂಡು ಬಿಡಬಹುದು.
ಕಮಾನ್ ಹರಿ ಅಪ್ ಬೇಗ ಹೊರಡಿ”
 ಗಾಡಿ ಸ್ಟಾರ್ಟ್‌ ಮಾಡುತ್ತಾ ಅಭಿ ಅವರಿಬ್ಬರನ್ನು ವೇಗವಾಗಿ ಮನೆ ಸೇರಿಕೊಳ್ಳಲು ತಿಳಿಸಿದ.
ಮುಂದೇನೂ ತೋಚದೆ ಸುಶ್ಮಿತಳನ್ನು ಹಿಂಬಾಲಿಸಿದಳು.
ಮನೆ ಒಳಗೆ ಸೇರಿಕೊಳ್ಳುವುದಕ್ಕೂ ಸಿಡಿಲು ಗುಡುಗುಗಳ ಆರ್ಭಟ ಪ್ರಾರಂಭವಾಗಿ ಮಳೆ ಜೋರಾಗಿ ಸುರಿಯಲಾರಂಭಿಸಿತು.
“ಅಮ್ಮನಿಗೆ ತಿಳಿಸಬೇಕಾಗಿತ್ತು ಸುಶಿ.
ಸುಮ್ನೆ ಹೆದರಿಕೊಳ್ತಾಳೆ.”
“ಫೋನ್ ಮಾಡು ಅನು.
ನಾನು ಡ್ರೆಸ್ ಚೇಂಜ್ ಮಾಡಿ ಬರ್ತೀನಿ” ಎನ್ನುತ್ತ ಒಳಹೋದಳು.
ನೈಟಿ ಧರಿಸಿ “ಅನು ನೈಟಿ ಇಟ್ಟಿದ್ದೇನೆ.
ನೀನು ಡ್ರೆಸ್ ಚೇಂಜ್ ಮಾಡು” ಎಂದಳು.
“ಸುಶ್ಮಿತಾ ಫೋನ್ ಡೆಡ್ ಕಣೇ.
ಈಗೇನು ಮಾಡೋದು. ”
“ಹೌದಾ ಬೆಳಿಗ್ಗೆ ಸರಿ ಇತ್ತಲ್ಲ.
ಜೋರಾಗಿ ಗಾಳಿ, ಮಳೆ ಬಂತಲ್ಲ ಎಲ್ಲೋ ಡೆಡ್ ಆಗಿದೆ.
ಮಳೆ ನಿಲ್ಲಲಿ ತಾಳು ಎಸ್.ಟಿ.ಡಿ.ಗೆ ಹೋಗಿ ಮಾಡೋಣ” ಎಂದಳು.
ಅನೂ ಕೂಡ ಡ್ರೆಸ್ ಬದಲಿಸಿದಳು. 
ಟಿ.ವಿ.ಅನ್ ಮಾಡಿ ಸೋಫಾದ ಮೇಲೆ ಕುಳಿತು “ಸುಶಿ, ಅಡಿಗೆ ಏನೂ ಮಾಡಬೇಡ.
ನಂಗಂತು ಹೊಟ್ಟೆ ತುಂಬಿ ಹೋಗಿದೆ.
ನಿಂಗೆ ಬೇಕಿದ್ರೆ ಮಾಡ್ಕೊ”ಅಡಿಗೆ ಮನೆಯಲ್ಲಿದ್ದ ಸುಶೀಗೆ ಕೂಗಿ ಹೇಳಿದಳು.
“ನಂಗೂ ಬೇಡ ಕಣೇ.
ಹಾಲಿದೆ ಅದನ್ನೇ ಕುಡಿದು ಮಲಗೋಣ.”
ಅನುವಿನ ಬದಿಗೆ ಕೂರುತ್ತಾ ಟಿ.ವಿ.ನೋಡತೊಡಗಿದಳು. 
“ಥೂ ಯಾವ ಚಾನೆಲ್ ಹಾಕಿದ್ರೂ ಲವ್ ಸ್ಬೋರಿ.
ಹೀರೋ ಹೀರೊಯಿನ್‌ಗಳ ಕುಣಿತ.
ಇವರಿಗೆ ಕಥೆಗಳೇ ಸಿಗಲ್ವಾ” ಬೇಸರಿಸಿಕೊಂಡಳು ಅನು.
“ಈ ವಯಸ್ಸಿನಲ್ಲಿ ಅಂತಹ ಕಥೆಗಳೇ ಅಲ್ವಾ ಇಷ್ಟವಾಗೋದು ಅನು.
ಕಾಲೇಜು ಹುಡುಗ ಹುಡುಗಿಯರು ಇಂತಹ ಸಿನಿಮಾ ಅಂದ್ರೆ ಮುಗಿಬೀಳ್ತಾರೆ ನಿಂಗ್ಯಾಕೆ ಇಷ್ಟವಾಗಲ್ಲ.
“ಏನೋಪ್ಪ” ಪ್ರೀತಿ ಪ್ರೇಮ ಅಂದ್ರೆನೇ ಒಂಥರಾ ಅಲರ್ಜಿ.
ಇನ್ನು ಅದೇ ಸಿನಿಮಾ ನೋಡ್ತಾ ಇದ್ರೆ ನಂಗೆ ಹುಚ್ಚು ಹಿಡಿಯುತ್ತೆ ಅಷ್ಟೆ.”
“ಅನು, ನೀನು ಯಾರನ್ನೂ ಪ್ರೀತಿಸಲಿಲ್ಲವಾ.
ಕಾಲೇಜಿನ ದಿನಗಳಲ್ಲೂ.” ಎಲ್ಲಾ ಗೊತ್ತಿದ್ದೂ ಯಾವುದಕ್ಕೋ ಪೀಠಿಕೆ ಹಾಕಿದಳು.
“ನಾನಾ, ಪ್ರೀತಿನಾ, ಅಯ್ಯೋ ಸುಶೀ, ಲವ್ ಅಂದ್ರೆ ಮಾರು ದೂರ ಹಾರೋಳು ನಾನು.
ಹುಡುಗರ ಸ್ನೇಹನೇ ನಾನು ಮಾಡ್ತ ಇರಲಿಲ್ಲ.
ಒಂದೇ ಕಾಲೇಜಿನಲ್ಲಿದ್ರೂ, ಒಂದೇ ಕ್ಲಾಸಿನಲ್ಲಿದ್ರೂ ದೂರಾನೇ ಇರ್ತಿದ್ದೆ.
ಗಂಡಸರು ಅಂದ್ರೆ ಏನೋ ಒಂಥರ ನನಗೆ” ಛಾನಲ್ ಬದಲಿಸುತ್ತಾ ನುಡಿದಳು.
“ಈ ಅಭಿ ಒಬ್ನೆ ನಂಗೆ ಇಷ್ಟೊಂದು ಕ್ಲೋಸ್ ಆಗಿರೋದು.
ತಾನಾಗಿಯೇ ಮೇಲೆ ಬಿದ್ದು ಬಿದ್ದು ನನ್ನ ಫ್ರೆಂಡ್‌ಶಿಪ್ ಮಾಡ್ಕೊಂಡುಬಿಟ್ಟ.”
“ಅಭಿ ಬಗ್ಗೆ ನಿನ್ನ ಅಭಿಪ್ರಾಯ ಏನು ಅನು” ಅವಳ ಮುಖವನ್ನೇ ದಿಟ್ಟಿಸುತ್ತಾ ಸುಶ್ಮಿತಾ ಕೇಳಿದಳು.
“ಹೀ ಈಸ್ ವೆರಿ ನೈಸ್ ಬಾಯ್‌”
“ಅಷ್ಟೇನಾ” ಒತ್ತಿ ಕೇಳಿದಳು.
 ಟಿ.ವಿ.ಅಫ್ ಮಾಡಿದ ಅನು “ಯಾಕೆ ಸುಶೀ, ಹಾಗೆ ಕೇಳ್ತಾ ಇದ್ದಿಯಾ ಏನಾದರೂ ಅನುಮಾನನಾ.
ಈ ಅನು ಯಾವತ್ತೂ ಯಾವ ಗಂಡಿಗೂ ಅಂತಹ ಸಲುಗೆ ಕೊಡಲ್ಲ” ಆತ್ಮ ವಿಶ್ವಾಸ ತುಂಬಿ ತುಳುಕಾಡುತ್ತಿತ್ತು ಮಾತಿನಲ್ಲಿ.
“ತಪ್ಪು ತಿಳ್ಕೋಬೇಡ ಅನು.
ಅಭಿ ಒಳ್ಳೆ ಹುಡುಗ. 
ಬುದ್ಧಿವಂತ ನಿನ್ನಷ್ಟೇ ಓದಿದ್ದಾನೆ.
ಈ ಸ್ನೇಹ ಮತ್ಯಾವುದರಲ್ಲೋ ಕೊನೆಯಾಗಲಿ ಅಂತ ಅವನು ಬಯಸಿದರೆ” ನಿಲ್ಲಿಸಿದಳು. 
“ನೆವರ್ ಅದು ಈ ಜನ್ಮದಲ್ಲಿ ಸಾಧ್ಯವಿಲ್ಲ.
ಸ್ನೇಹ, ಸ್ನೇಹವಾಗಿಯೇ ಉಳಿಯಬೇಕು.
ಮತ್ಯಾವುದರಲ್ಲಿಯೂ ಕೊನೆಯಾಗೋಕೆ ನಂಗೆ ಇಷ್ಟ ಇಲ್ಲಾ” ಕಟುವಾಗಿ ನುಡಿದಳು.
“ಅನು ಒಂದೇ ಸಲ ನಿರ್ಧಾರಕ್ಕೆ ಬರಬೇಡ.
ಎಂದಾದರೂ ಒಂದು ದಿನ ನೀನು ಮದ್ವೆ ಅಗಲೇಬೇಕು ಅದು ಅಗೋದೇ ಆದರೆ ಈ ಅಭಿನೇ ಯಾಕೆ ಆಗಬಾರದು.
ಅವನಿಗೂ ಈ ಬಗ್ಗೆ ಆಸಕ್ತಿ ಇದೆ ಅನ್ನಿಸುತ್ತೆ.” 
ಈ ಜೀವನದಲ್ಲಿ ನನ್ನ ನಿರ್ಧಾರವೇ ಅಂತಿಮ ನಿರ್ಧಾರ ಸುಶಿ.
ಪ್ರೀತಿ ಪ್ರೇಮ ಮದುವೆ ಇದ್ಯಾವುದೂ ಈ ಬಾಳಿನಲ್ಲಿ ಬಾರದಂತಹ ವಿಷಯಗಳು.
ನಿಜಾ ಹೇಳಬೇಕು ಅಂದ್ರೆ ಗಂಡಸರನ್ನ ಕಂಡರೆ ನಂಗೊಂಥರಾ ಹೇಸಿಗೆ, ಜಿಗುಪ್ಸೆ, ತಿರಸ್ಕಾರ.
ಇಷ್ಟು ವಿದ್ಯಾವಂತೆಯಾಗಿ ಆ ರೀತಿ ತೋರಿಸಿಕೊಂಡರೆ ನನ್ನ ಫೂಲ್ ಅಂತಾರೆ ಅಂತಾ ಮನಸ್ಸಿನ ಭಾವನೆಗಳಿಗೆ ಬೇಡಿ ತೊಡಿಸಿ, ಎಲ್ಲರೊಂದಿಗೆ ಸಹಜವಾಗಿರೋಕೆ ಪ್ರಯತ್ನಿಸುತ್ತೇನೆ.
ಅಭಿ ಜೊತೆ ಕೂಡ ಅಷ್ಟೆ.
ಅತ ನನ್ನ ಸಹೋದ್ಯೋಗಿ, ಗೆಳೆಯ ಒಳ್ಳೆ ಹುಡುಗ ಅಷ್ಟೆ.”
“ನೀನು ತಪ್ಪು ಮಾಡ್ತ ಇದ್ದಿಯಾ ಅನು.
ನಿನ್ನ ಭಾವನೆಗಳನ್ನು ನೀನು ಬದಲಾಯಿಸಿಕೊಳ್ಳಬೇಕು.
ಪ್ರಕೃತಿಯ ಧರ್ಮಕ್ಕೆ ವಿರೋಧವಾಗಿ ನಾವು ಹೋಗೋಕೆ ಸಾಧ್ಯವಿಲ್ಲ.
ಅಭಿ ಅಲ್ಲದೆ ಇದ್ರೆ ಮತ್ತೊಬ್ಬ ಯಾರನ್ನಾದರೂ ಸರಿ ನೀನು ಮದ್ವೆ ಅಗಲೇಬೇಕು.
ಈಗಾಗಲೇ ನೊಂದಿರೋ ನಿಮ್ಮ ತಾಯಿನಾ ಮತ್ತೆ ನೋಯಿಸಬೇಡ.
ಬದಲಾಗೋಕೆ ಪ್ರಯತ್ನ ಪಡು ಅನು.
ಕತ್ತಲೆಯ ಹಿಂದೆ ಬೆಳಕು ಇರುತ್ತೆ.
ಕೆಟ್ಟದರ ಮತ್ತೊಂದು ಮುಖ ಒಳ್ಳೆಯತನ.
ಇದನ್ನು ಅರ್ಥಮಾಡಿಕೊಂಡರೆ ಸಾಕು.
ಪ್ರಪಂಚದಲ್ಲಿ ಕೆಟ್ಟತನದ ಪಾಲು ಎಷ್ಟೋ, ಒಳ್ಳೇತನದ ಪಾಲು ಅಷ್ಟೇ ಇದೆ.
ಬದಲಾಗು ಅನು” ಗಂಭೀರವಾಗಿ ಉಪದೇಶಿಸಿದಳು.
“ಪ್ರಯತ್ನ ಪಡ್ತೀನಿ ಸುಶಿ.
ಆದರೆ ಗೆಲುವಂತೂ ಸಾಧ್ಯ ಇಲ್ಲಾ.
ಮಳೆ ನಿಂತಿದೆ ಫೋನ್ ಮಾಡಿ ಬರೋಣ ಬಾ” ಎದ್ದಳು ಮಾತು ಬೆಳೆಸಲು ಇಚ್ಬಿಸದೆ.
ಬಾಗಿಲಿಗೆ ಬೀಗ ಹಾಕಿ ಬೂತಿನತ್ತ ಹೆಜ್ಜೆ ಹಾಕಿದರು.
ಗುಡು ಗುಡು ಸದ್ದು ನಡುವೆ ಛಟಾರ್ ಎಂಬ ಸಿಡಿಲಿನ ಸದ್ದಿಗೆ ಜೊತೆಯಾಗಿ ಪಳ್ಳನೆ ಮಿಂಚುವ ಬೆಳಕು ಪಟಪಟ ಹನಿಗಳ ಸಿಡಿತ ಜೋರಾಗಿ ಭರ್ ಅಂತಾ ಮಳೆ ಅರಂಭವಾಯ್ತು.
ಕಿಟಕಿಯಿಂದಲೇ ಸಿಡಿಯುತ್ತಿದ್ದ ಮಳೆ ಹನಿಗೆ ಮೊಗವೊಡ್ಡಿ ರಸ್ತೆಯುದ್ದಕ್ಕೂ ದೃಷ್ಟಿ ಹರಿಸಿದಳು.
ಕಣ್ಣು ಸೋತವೇ ವಿನಃ ಅನುವಿನ ಸುಳಿವಿಲ್ಲ.
ಮಳೆ ಬರೋ ಸೂಚನೆ ಗೊತ್ತಾದ ಕೂಡಲೇ ಮನೆ ಸೇರ್ಕೊಬಾರದೆ ಮಗಳು.
ಸ್ವಲ್ಪವೂ ಜವಾಬ್ದಾರಿ ಇಲ್ಲಾ.
ಇನ್ನು ಅವರು ಬಂದರೆ ಕೂಗಾಡುವುದಂತೂ ಗ್ಯಾರಂಟಿ.
ಇತ್ತ ಮಗಳಿಗೂ ಹೇಳುವಂತಿಲ್ಲ.
ಅತ್ತ ಗಂಡನಿಗೂ ಹೇಳುವಂತಿಲ್ಲ.
ಅನುವಿಗಾದರೂ ಅರ್ಥವಾಗಬಾರದೆ ತನ್ನ ಪರಿಸ್ಥಿತಿ.
ಅಪ್ಪ ಬರೋಕೆ ಮುಂಚೆ ಮನೆ ಸೇರೋದು ಬಿಟ್ಟು ಎಲ್ಲಿ ಹೋದಳು.
ಆಫೀಸಿನಿಂದ ೨೦ ನಿಮಿಷ ಸಾಕು ಕೈನಿಟಿಕ್ ಲಿ ಬರೋಕೆ.
ಬಸ್ ಕಾಯೋಕೆ ಆಗಲ್ಲ ಅಂತ ಹಟಮಾಡಿ ಸ್ಕೂಟರ್ ತಗೊಂಡಿದ್ದಾಳೆ.
ಈ ಮಳೇಲಿ ಬರುವಾಗ ಎಲ್ಲಾದ್ರು ಸ್ಕಿಡ್ ಆದ್ರೆ.
ಅಯ್ಯೋ ದೇವರೆ ಅವಳು ಲೇಟಾಗಿ ಬಂದ್ರೂ ಪರವಾಗಿಲ್ಲ.
ಇವತ್ತು ಅವರು ಏನು ಅಂದ್ರೂ ಚಿಂತೆ ಇಲ್ಲಾ ಅವಳಿಗೆ ಮಾತ್ರ ಏನೂ ಆಗದೇ ಇರಲಿ.
ಮನಸ್ಸಿನಲ್ಲಿಯೇ ದೇವರನ್ನು ಬೇಡಿಕೊಂಡಳು ನೀಲ.
ಹೆಚ್ಚು ನಿಲ್ಲಲಾರದೆ ಮಳೆಯ ಆರ್ಭಟಕ್ಕೆ ಹೆದರಿ ಕಿಟಕಿ ಮುಚ್ಚಿ ಒಳಬಂದು ಕುಳಿತಳು.
ಮನಸ್ಸು ಆತಂಕಗೊಂಡಿತ್ತು.
ಯಾವತ್ತೂ ಹೀಗೆ ತಡ ಮಾಡಿದವಳಲ್ಲ.
ಐದೂವರೆಗೆ ಮನೆ ತಲುಪಿಬಿಡುತ್ತಿದ್ದಳು.
ಈಗಾಗ್ಲೇ ಆರಾಯ್ತು, ಈ ಮಳೆ ಬೇರೆ.
ಮೋಡಕ್ಕೆ ಕತ್ತಲೆ ಅವಚಿಕೊಂಡು ಬಿಟ್ಟಿದೆ.
ಮಳೆ ಜೋರಾಯ್ತು, ಅಂತ ಎಲ್ಲಿ ಮರದ ಕೆಳಗೆ ನಿಂತಿರುತ್ತಾಳೋ.
ಸಿಡಿಲು ಬೇರೆ ಬಡಿತಾ ಇದೆ.
ಮಳೆ ಸಿಡಿಲು ಇದ್ದಾಗ ಮರದ ಕೆಳಗೆ ನಿಲ್ಲಬೇಡ ಅಂತ ಸಾವಿರ ಹೇಳಿದ್ದೀನಿ.
ನಾ ಹೇಳಿದ್ದನ್ನೇ ಕೇಳ್ತಾಳಾ ಅವಳು.
ಅವಳದೆ ಅವಳಿಗೆ.
ಅಪ್ಪನ ಪ್ರೀತಿಯೂ ಇಲ್ಲವಲ್ಲ ಅಂತ ನಾನು ಕೊಟ್ಟ ಸಲಿಗೆ.
ಪ್ರೀತಿ ಜಾಸ್ತಿ ಆಗಿದೆ.
ಬರ್ಲಿ ಇವತ್ತು.
ಹೀಗೆ ಯೋಚಿಸುತ್ತಾ ಕೂತ್ರೆ ನನ್ನ ತಲೆ ಕೆಡೋದಂತೂ ಗ್ಯಾರಂಟಿ.
ಎಷ್ಟು ಹೊತ್ತಿಗಾದ್ರೂ ಬರಲಿ ಆಂದುಕೊಳ್ಳುತ್ತಾ ಪುಸ್ತಕ ಹಿಡಿದು ಕುಳಿತಳು.
ಓದುತ್ತಾ ಓದುತ್ತಾ ಪುಸ್ತಕದಲ್ಲಿ ಮುಳುಗಿ ಹೋದಳು.
ಪುಸ್ತಕ ಓದುತ್ತ ಮೈಮರೆತಿದ್ದವಳಿಗೆ ಫೋನ್ ಕಿರುಗುಟ್ಟಿ ಎಚ್ಚರಿಸಿತು.
ಸಮಯ ನೋಡಿದಳು.
ಅಗ್ಲೆ ಏಳು ಗಂಟೆಯಾಗಿದೆ.
ಅನು ಇನ್ನು ಬಂದಿಲ್ಲವಲ್ಲ ಎಂದುಕೊಳ್ಳುತ್ತಲೇ ಫೋನೆತ್ತಿಕೊಂಡಳು.
“ಹಲೋ ಆಂಟಿ ಅನು ಇದ್ದಾಳಾ” ಅನುವಿನ ಗಳತಿಯ ಪ್ರಶ್ನೆ.
ಮಗಳದ್ದೇ ಇರಬೇಕು ಎಂದುಕೊಂಡಿದ್ದವಳಿಗೆ ಕೊಂಚ ನಿರಾಶೆಯಾಗಿ “ಇಲ್ಲಮ್ಮ ಇನ್ನೂ ಬಂದಿಲ್ಲ” ಉತ್ತರಿಸಿದಳು ನೀಲಾ.
“ಸರಿ ಅವಳು ಬಂದ ಮೇಲೆ ಮಾಡ್ತೀನಿ” ಎಂದಳು.
ಕರೆಗಂಟೆ ಸದ್ದಾಯಿತು.
ಫೋನಿಟ್ಬು ಲಗುಬಗೆಯಿಂದ ಬಂದು ಬಾಗಿಲು ತರೆದಳು.
ಒಳ ಬಂದ ಜಗದೀಶ ಒಳಗೆಲ್ಲ ಒಮ್ಮೆ ಕಣ್ಣಾಡಿಸಿ “ಎಲ್ಲೆ ನಿನ್ನ ಮಗಳು ಇನ್ನೂ – ಬಂದಿಲ್ವ.
ನೀನು ಹೀಗೆ ಅವಳನ್ನು ಹೋದ ದಾರಿಗೆ ಬಿಟ್ಕೊಂಡು ಬಾ.
ಒಂದು ದಿನ ಯಾವನ ಜೊತೆನಾದ್ರೂ ಓಡಿಹೋಗ್ತಾಳೆ.
ಅಗ ನೋಡುವಿಯಂತೆ” ವ್ಯಂಗ್ಯವಾಗಿ ಇರಿದ ಪತಿಯ ಮಾತುಗಳಿಂದ ಘಾಸಿಗೊಳಗಾದಳು.
“ಯಾಕ್ರಿ ಹಾಗಂತೀರಾ” ಧ್ವನಿಯಲ್ಲಿ ನೋವು ಇಣುಕಿತು.
ಅವಳ ಮಾತಿಗೆ ಉತ್ತರ ಕೊಡುವ ಗೋಜಿಗ್ಹೋಗದೆ ರೂಮಿಗೆ ನಡೆದುಬಿಟ್ಟ.
ಗಂಡ ಹೋದ ದಿಕ್ಕಿನಲ್ಲೇ ನೋಡುತ್ತ ನಿಟ್ಟುಸಿರು ಬಿಟ್ಟಳು.
ಫೋನು ಹೊಡೆದುಕೊಂಡಿತು.
ತಕ್ಷಣವೇ ರಿಸೀವರ್ ಎತ್ತಿ ಹಲೋ ಎಂದಳು. ‘ಅಮ್ಮನಾ ಅಮ್ಮ ನಾನು ಈವತ್ತು ಮನೆಗೆ ಬರಲ್ಲ.
ಸುಶಿ ಮನೇಲಿ ಇವತ್ತು ಯಾರೂ ಇಲ್ವಂತೆ.
ಒಬ್ಳೆ, ನನ್ನ ಜೊತೆಯಲ್ಲಿ ಇರು ಅಂತಾ ಪೋನ್ ಮಾಡಿದಳು.
ಹಾಗಾಗಿ ಅವಳ ಮನೆಗೆ ಬಂದಿದ್ದೀನಿ.
ಅಲ್ಲಿಂದಲೇ ಅಫೀಸಿಗೆ ಹೋಗ್ತೀನಿ ಸರಿನಾ. ”
ಅಲ್ವೆ ಅನು ಅಲ್ಲಿಗೆ ಹೋಗ್ತಿದ್ದೀನಿ ಅಂತಾ ಅಫೀಸಿನಿಂದಲೇ ಫೋನ್ ಮಾಡೋಕೆ ಏನಾಗಿತ್ತು.
ಈಗಾಗ್ಲೆ ಎಂಟು ಗಂಟೆ.
ನೀನಿನ್ನೂ ಬಂದಿಲ್ವಲ್ಲ ಅಂತಾ ಯೋಚ್ನೆ ಅಗಿತ್ತು.
ನೀನು ಯಾವಾಗ ಜವಾಬ್ದಾರಿ ಕಲಿಯೋದು.
ಅವರು ಬೇರೆ ನೀನು ಬಂದಿಲ್ಲ ಅಂತಾ ಏನೇನೋ ಮಾತಾಡಿದರು.
ನಿನ್ನಿಂದ ನಾನು ಅವರತ್ರ ಮಾತು ಕೇಳೋ ಹಾಗೆ ಆಯ್ತು” ಸಿಟ್ಟಿನಿಂದ ಪ್ರಾರಂಭವಾದ ಮಾತು ಅಳುವಿನಲ್ಲಿ ಮುಕ್ತಾಯವಾಗಿತ್ತು.
“ಏನಂದ್ರೂ ನಿನ್ನ ಗಂಡ, ಬರೀ ಬೈಯೋಕೆ ಮಾತ್ರ ನನ್ನ ನೆನಪಾಗುತ್ತೇನೂ.
ನಾನೇನು ಚಿಕ್ಕ ಮಗು ಅಲ್ಲಾ ಹೊತ್ತಾಗಿದೆ ಅಂದ್ರೆ ಎಲ್ಲೋ ಹೋಗಿರ್ತೀನಿ ಅಂತಾ ತಿಳ್ಕೊ.
ನೀನೂ ಒಂದೊಂದ್ಸಲ ನಿನ್ನ ಗಂಡನ ಥರಾನೇ ಅಡ್ತೀಯಾ.
ನಿಮ್ಮ ಮನೆಗೆ ಬರೋಕೇ ಬೇಸರ.”
“ಏನೇ ಫೋನಿನಲ್ಲೇ ಎಲ್ಲಾ ಮಾತಾಡ್ತಾ ಇದ್ದೀಯಲ್ಲ” ಆತಂಕಗೊಂಡಳು.
“ಸುಶ್ಮಿತಾಗೂ ಗೊತ್ತು ಬಿಡು ನಮ್ಮನೆ ವಿಷಯ ಎಲ್ಲ” ನೀರಸವಾಗಿ ನುಡಿದು ಫೋನಿಟ್ಟು ಬಿಟ್ಟಾಗ ಕಣ್ಣುಗಳಿಂದ ಧುಮುಕುತ್ತಿದ್ದ ಕಣ್ಣೀರನ್ನು ಒರೆಸಿಕೊಳ್ಳುತ್ತಾ ನಿಧಾನವಾಗಿ ರಿಸೀವರನ್ನು ಸ್ವಸ್ಥಾನದಲ್ಲಿಟ್ಟು ರೂಮಿನತ್ತ ನಡೆದಳು.
ಜಗದೀಶ ಆಗಲೇ ಗೊರಕೆ ಹೊಡೆಯುತ್ತಿದ್ದ.
ಊಟ ಮಾಡದೆ ಮಲಗಿಬಿಟ್ಟರಲ್ಲ ಅಂತ ಆಂದುಕೊಂಡರೂ ಮೂಗಿನ ತನಕ ಕುಡಿದು ಬಂದಿರುವಾಗ ಹಸಿವಿಗೆ ಜಾಗವೆಲ್ಲಿ.
ಏಳಿಸಿ ಪ್ರಯೋಜನವಿಲ್ಲವೆಂದು ಭಾವಿಸಿ, ಅವನ ಪಕ್ಕದಲ್ಲಿ ಉರುಳಿಕೊಂಡಳು.
ನಿದ್ರೆ ಮಾತ್ರ ಹತ್ತಿರ ಸುಳಿಯಲಿಲ್ಲ.
ಮಗಳಿಗೆ ಮನೆ ಅಂದರೆ ಬೇಸರ.
ಅಪ್ಪನಿಗೆ ಮಗಳು ಅಂದ್ರೆ ಬೇಸರ.
ಇವರಿಬ್ಬರ ನಡುವೆ ಸಿಲುಕಿ ಒದ್ದಾಡುವ ತಾನು.
ಅದೆಷ್ಟು ದಿನಗಳವರೆಗೂ ಈ ಅಸಹನೀಯ ಬದುಕು.
ಯಾವಾಗ ತನಗೊಂದಿಷ್ಟು ನೆಮ್ಮದಿ ಅನ್ನುವುದು ಸಿಗುವುದೋ?
ಅಂತೂ ದುರದೃಷ್ಟವನ್ನು ಹೊತ್ತು ತಂದಿರುವವಳಿಗೆ ಅದೃಷ್ಟವೆನ್ನುವುದಿದೆಯೋ ಹಣೆಬರಹ ನಾನು ಅಂದುಕೊಳ್ಳುವುದೊಂದೂ ಆಗದು ಯೋಚಿಸುತ್ತಲೇ ನಿದ್ದೆ ಹೋದಳು.
ಬಾಗಿಲಿಗೆ ನೀರು ಹಾಕಿ ರಂಗೋಲಿ ಇಡುತ್ತ ಇದ್ದವಳಿಗೆ ಮಗಳ ಕೈನೆಟಿಕ್ ಸದ್ದಾಗಿ ಅಚ್ಚರಿಯಿಂದ“ಏನೇ ಅಲ್ಲಿಂದಲೇ ಅಫೀಸಿಗೆ ಹೋಗ್ತೀನಿ ಅಂದಿದ್ದೆ. 
“ಹೂಂ. ಅಲ್ಲಿಂದಲೇ ಹೋಗೋಣ ಅಂತಾ ಇದ್ದೆ.
ಅದ್ರೆ ರಾತ್ರಿ ನಿನ್ಗಂಡ ಏನೇನೋ ಮಾತಾಡಿದರು ಅಂದ್ಯಲ್ಲ.
ಅದಕ್ಕೆ ಸೀದಾ ಇಲ್ಲಿಗೆ ಬಂದೆ.
ಮತ್ತೂ ಏನೇನೋ ಮಾತನಾಡುವುದು ಬೇಡ ಅಂತಾ” ಕೈನೆಟಿಕ್ ಅನ್ನು ಒಳತರುತ್ತಾ ವ್ಯಂಗ್ಯವಾಗಿ ನುಡಿದಳು ಅನು.
“ಸರಿ ಒಳಗಡೆ ನಡಿ.
ರಾತ್ರಿ ನೀನು ಮನೆಗೆ ಬಂದಿಲ್ಲ ಅಂತ ಅವರಿಗೆ ಗೊತ್ತಿಲ್ಲ.
ನೀನೂ ಸುಮ್ಮನಿದ್ದು ಬಿಡು.
ಅವರಿಗೆ ಗೊತ್ತಾಗುವುದೇ ಬೇಡ.”
ತಾಯಿಯ ಮಾತಿಗೆ ಮತ್ತೇನೋ ಹೇಳಲಿದ್ದವಳು ಅಕೆಯ ಮುಖ ನೋಡಿದವಳೇ ಸುಮ್ಮನಾಗಿಬಿಟ್ಟಳು.
ಈ ಅಮ್ಮನಿಗಾಗಿ ನಾನೆಲ್ಲ ಸಹಿಸಬೇಕಾಗಿದೆ.
ಇಲ್ದಿದ್ರೆ ಈ ಹಾಳು ಮನೇನಾ ಶಾಶ್ವತವಾಗಿ ತೊರೆದು ಹೋಗಿಬಿಡಬಹುದಿತ್ತು.
ಮನಸ್ಸಿನಲ್ಲಿಯೇ ಅಂದುಕೊಳ್ಳುತ್ತಾ ಬಚ್ಚಲುಮನೆಗೆ ಹೋಗಿ ಬಾಗಿಲು ಹಾಕಿಕೊಂಡಳು.
ಸ್ನಾನ ಮುಗಿಸಿ ಬಂದವಳು ಪೇಪರ್ ಓದುತ್ತಾ ಕುಳಿತಿದ್ದ ತಂದೆಯನ್ನು ನೋಡಿ ತಲೆ ತಗ್ಗಿಸಿ ತನ್ನ ರೂಮಿಗೆ ನಡೆದುಬಿಟ್ಟಳು.
ಅರೆಕ್ಷಣ ಏನೂ ಮಾಡಲು ತೋಚದೆ ಸುಮ್ಮನೆ ನಿಂತುಬಿಟ್ಟಳು.
ಯಾಕೆ, ಯಾಕೆ ತನಗೆ ಹೀಗೆ ಅನಿಸುತ್ತಿದೆ.
ಇದು ನನ್ನ ಭ್ರಮೆನಾ ಅಥವಾ ನಿಜಾನಾ, ಯಾರ ಹತ್ರ ಹೇಳಿಕೊಳ್ಳುವುದು, ಯಾರಾದ್ರೂ ನಂಬ್ತಾರಾ, ನಾನು ಹೇಳುವುದಾದರೂ ಹೇಗೆ?
ಅಯ್ಯೋ, ಮುಖ ಕಿವಿಚಿಕೊಂಡಳು.
“ಅಮ್ಮ ತಿಂಡಿಗೆ ಬಾ.
ಅಮೇಲೆ ಲೇಟಾಯ್ತು ಅಂತಾ ತಿನ್ನದೇ ಹೋಗಿಬಿಡ್ತೀಯ.”
 ನೀಲಾ ಒಳಗಿನಿಂದ ಕೂಗಿದಾಗ ಗಡಬಡಿಸಿ ಎದ್ದು ಸೀರೆ ಉಟ್ಟು ಹೊರಬಂದಳು.
ಹೊರಬಂದ ಅನುವನ್ನೇ ಕಣ್ಣರಳಿಸಿ ನೋಡಿದ ಜಗದೀಶ.
 “ರಾತ್ರೆ ಯಾಕೆ ಲೇಟಾಯ್ತು?” ಯಾರಿಗೋ ಎಂಬಂತೆ ನುಡಿದ.
“ಅದೂ… ಅದೂ…” ತೊದಲಿದಳು.
ಹೊರ ಓಡಿಬಂದ ನೀಲಾ.
“ಆಫೀಸಿನಲ್ಲಿ ಕೆಲ್ಸ ಜಾಸ್ತಿ ಇತ್ತಂತೆ.
ಅದಕ್ಕೆ ಲೇಟಾಗಿದ್ದು, ನೀನು ಹೋಗಿ ತಿಂಡಿ ತಿನ್ನು.” ಮಗಳಿಗೆ ನುಡಿದು.
“ನಿಮ್ಗೂ ಇಲ್ಲಿಗೇ ತಂದುಬಿಡಲೇ?” ಮಾತು ಮರೆಸಲೆತ್ನಿಸಿದಳು.
“ನಾನೂ ಅಲ್ಲಿಗೇ ಬರ್ತೀನಿ” ಎಂದ ಗಂಡನ ಮಾತು ಕೇಳಿ ಸಮಾಧಾನದ ಉಸಿರು ಬಿಟ್ಟು ತಿಂಡಿ ತರಲು ಒಳಹೋದಳು.
ಪಕ್ಕದ ಕುರ್ಚಿ ಎಳೆದು ಜಗದೀಶ ಕುಳಿತೊಡನೆ ಅನುವಿಗೆ ಗಂಟಲಿನಿಂದ ದೋಸೆ ಇಳಿಯದಾಯ್ತು.
ತಟ್ಟನೆ ಏಳಲಾರದೆ ಮುಳ್ಳಿನ ಮೇಲೆ ಕುಳಿತಂತೆ ಚಡಪಡಿಸ ತೊಡಗಿದಳು.
“ಇನ್ನೊಂದು ದೋಸೆ ಹಾಕಿಸ್ಕೋ ಅನು…”
 ನೀಲಾ ಕೇಳಿದಾಗ “ಬೇಡಮ್ಮಾ, ನಂಗೆ ಇದೇ ಜಾಸ್ತಿಯಾಯ್ತು” ಎಂದವಳೇ ತಟ್ಚೆಯಲ್ಲಿಯೇ ಕೈತೊಳೆದು ದಿಗ್ಗನೆದ್ದು ಬಿಟ್ಟಳು.
“ನಿನ್ನ ಮಗಳಿಗೆ ಕೊಬ್ಬು ಜಾಸ್ತಿ ಕಣೆ.
ನೋಡು ತಟ್ಟೇಲಿ ದೋಸೆ ಇರುವಾಗ ಕೈ ತೊಳ್ಕೊಂಡಿದ್ದಾಳೆ.
ಒಂದೂ ಒಳ್ಳೇ ಬುದ್ದಿ ಕಲಿಸಲಿಲ್ಲ ನೀನು.
ನಿನಗೆ ಒಳ್ಳೇ ಬುದ್ದಿ ಇದ್ರೆ ತಾನೇ ನಿನ್ನ ಮಗಳಿಗೆ ಕಲಿಸೋದು.
ತಾಯಿಯಂತೆ ಮಗಳು.” ಜಗದೀಶ ಕಿಡಿ ಕಾರಿದ.
ಸರ್ರನೆ ಅಡುಗೆ ಮನೆ ಹೊಕ್ಕು ಬಾಯಿಗೆ ಸೆರಗೊತ್ತಿ ಬಿಕ್ಕಳಿಸಿದಳು.
ರೂಮಿನಲ್ಲಿದ್ದ ಅನುವಿಗೆ ಜಗದೀಶನಾಡಿದ್ದ ಮಾತುಗಳೆಲ್ಲವೂ ಕೇಳಿಸಿತ್ತು.
ಕೋಪದಿಂದ ಕೆಂಪಾದಳು.
ಕಣ್ಮುಚ್ಹಿ ಅರೆಕ್ಷಣ ತಾಳ್ಮೆ ತಂದುಕೊಂಡಳು.
ಹೊರಬಂದವಳೇ ಚಪ್ಪಲಿ ಮೆಟ್ಟಿ.
“ಅಮ್ಮಾ, ನಾ ಹೋಗಿಬರ್ತೀನಿ.”
 ತಾಯಿಯ ಉತ್ತರಕ್ಕಾಗಿ ಕಾಯದೆ ಕೈನೆಟಿಕ್ ಸ್ಟಾರ್ಟ್‌ ಮಾಡಿದಳು.
ಊಟದ ಡಬ್ಬಿ ಹಿಡಿದು ಓಡಿಬಂದ ನೀಲಾ, ಮಗಳಾಗಲೇ ಅಷ್ಟು ದೂರ ಹೋಗಿಬಿಟ್ಚಿದ್ದನ್ನು ನೋಡಿ, “ಛೇ, ಎಂಥ ಕೆಲ್ಸ ಮಾಡ್ದೆ .
ಭಾವೋದ್ವೇಗಕ್ಕೆ ಒಳಗಾಗಿದ್ದಕ್ಕೆ ಇವತ್ತು ಮಗಳ ಊಟ ಇಲ್ಲೇ ಉಳಿದುಬಿಡ್ತಲ್ಲ” ಎಂದು ಸಂತಾಪಪಟ್ಟಳು.
“ಆಯ್ತಾ ಮಗಳ ಸೇವೆ?
ಮಗಳೊಬ್ಬಳು ಇದ್ದು ಬಿಟ್ಟರೆ ಈ ಪಾಪಿ ಗಂಡ ನಿನ್ನ ಮುಂದೆ ಇರೋದು ಮರ್ತುಹೋಗಿ ಬಿಡುತ್ತದೆ ಅಲ್ವಾ” ವ್ಯಂಗ್ಯವಾಗಿ ಅಣಕಿಸಿದ.
ಅವನ ವ್ಯಂಗ್ಯಕ್ಕೆ ಪ್ರತಿಕ್ರಿಯೆ ತೋರದೆ ಕಾಫಿ ಬೆರೆಸಿ ಗಂಡನ ಮುಂದೆ ಹಿಡಿದಳು.
ಕಾಫಿ ಕುಡಿದು ಲೋಟವನ್ನು ಟೇಬಲ್ ಮೇಲೆ ಕುಕ್ಕಿದ ಜಗದೀಶ.
“ಏನೇ ಯಾವನ ಕನಸು ಕಾಣ್ತ ಇದ್ದೀಯಾ.
ನಾ ಹೋಗ್ತ ಇದ್ದೀನಿ ಬಾಗಿಲು ಹಾಕಿಕೊಂಡು ಎಷ್ಟು ಬೇಕಾದ್ರೂ ಕನಸು ಕಾಣು” ಕಾಲಪ್ಪಳಿಸಿ ನಡೆದು ಹೋದಾಗ ನಿಧಾನವಾಗಿ ಬಾಗಿಲು ಹಾಕಿ ಅಡುಗೆ ಮನೆಯಲ್ಲಿ ಉಳಿದ ಕೆಲಸ ಮಾಡಲು ನಡೆದಳು.
ಕೆಲಸದಲ್ಲಿ ಮುಳುಗಿ ಹೋದವಳಿಗೆ ಯೋಚಿಸಲು ಪುರುಸೊತ್ತಿಲ್ಲದಂತಾಯಿತು.
ಕೆಲಸ ಮುಗಿಸಿ ಹೊರಬಂದವಳೇ ಟೇಬಲ್ ಮೇಲಿದ್ದ ಊಟದ ಡಬ್ಬಿ ಕಾಣಿಸಿ ತಕ್ಷಣವೇ ಮಗಳಿಗೆ ಫೋನ್ ಮಾಡಿದಳು.
“ಊಟದ ಡಬ್ಬಿ ಬಿಟ್ಟೇ ಹೋಗಿದ್ದೀಯಲ್ಲಾ”.
“ಅಮ್ಮ, ನಾ ಡಬ್ಬಿ ಬಿಟ್ಟು ಬಂದ್ರೆ ಉಪವಾಸ ಇರ್ತೀನಿ ಅಂತಾ ತಿಳ್ಕೊಂಡ್ಯಾ, ಇಲ್ಲೇನು ಹೋಟೆಲ್ ಇಲ್ವಾ.
ಒಂದು ದಿನ ಡಬ್ಬಿ ಊಟ ಬಿಟ್ಟು ಹೋಟೇನಲ್ಲಿ ತಿಂದ್ರೆ ಪ್ರಪಂಚ ಏನೂ ಮುಳುಗಿ ಹೋಗಲ್ಲ.
ನೀನು ಅದಕ್ಕಾಗಿ ಚಿಂತೆ ಮಾಡದೆ ನೆಮ್ಮದಿಯಾಗಿ ತಿಂಡಿ ತಿನ್ನು” ಫೋನಿನಲ್ಲಿಯೇ ಅನು ಸಮಾಧಾನಿಸಿದಳು.
“ಹಾಗಲ್ವೆ ಅನು, ನಿಂಗಿಷ್ಟ ಅಂತಾ ಶ್ಯಾವಿಗೆ ಉಪ್ಪಿಟ್ಪು ಮಾಡಿ ಹಾಕಿದ್ದೆ ಕಣೇ” ಅವಲತ್ತುಗೊಂಡಳು.
“ಹೋಗ್ಲಿ ಬಿಡಮ್ಮ ಸಾಯಂಕಾಲ ಬಂದು ತಿನ್ತೀನಿ.
ಅದನ್ನ ಹಾಗೆ ಫ್ರಿಡ್ಜ್‌ನಲ್ಲಿಟ್ಟಿರು.
ಆಫೀಸಿನಲ್ಲಿ ತುಂಬಾ ಕೆಲಸ.
ಫೋನಿಡ್ಲಾ” ಅವಸರಿಸಿದಾಗ, “ಅನೂ ಸಂಜೆ ಬೇಗ ಬಂದ್ಬಿಡು.
ಆಫೀಸ್ ಬಿಟ್ಟ ಮೇಲೆ ಅಲ್ಲಿ ಇಲ್ಲಿ ಅಂತಾ  ಹೋಗಬೇಡ” ಬೇಡುವ ಧ್ವನಿಯಲ್ಲಿ ನುಡಿದಳು.
“ಅಮ್ಮ ಯಾಕ್ಹಿಂಗೆ ಆಡ್ತೀಯಾ.
ನಾನೇನು ಸಣ್ಣ ಮಗೂನಾ” ರೇಗಿ ಫೋನಿಟ್ಟುಬಿಟ್ಟಳು.
ಸಂಜೆ ಮನೆಗೆ ಬಂದ ಕೂಡಲೇ ತಾಯಿ ಮೇಲೆ ಹರಿಹಾಯ್ದಳು.
“ಅಲ್ಲಮ್ಮ ಆಫೀಸಿಗೆ ಹಾಗೆಲ್ಲ ಫೋನ್ ಮಾಡ್ತಿಯಲ್ಲ, ಅಲ್ಲಿದ್ದವರೆಲ್ಲ ಏನು ಅಂದ್ಕೊಳ್ಳಲ್ಲ.
ಊಟದ ಡಬ್ಬಿ ಬಿಟ್ಟು ಹೋಗಿದ್ದಕ್ಕೂ ಫೋನ್ ಮಾಡ್ಬೇಕಾ.
ನೀನು ಫೋನ್ ಮಾಡ್ದಾಗ ನಂ ಬಾಸ್ ಅಲ್ಲಿ ಇರದೆ ಇದ್ದದ್ದಕ್ಕೆ ಸರಿಹೋಯ್ತು.
ಅವ್ರೋನಾದ್ರೂ ಅಲ್ಲಿ ಇದ್ದಿದ್ದರೆ ಅಷ್ಟು ಹೊತ್ತು ಫೋನ್ ಮಾಡ್ತಿಡ್ದೆ ಅಂತಾ ಬೈಯ್ಕೊಳಲ್ವಾ.”
“ಯಾಕೆ ಬೈತಾರೆ, ತಾಯಿ ಅಂತಃಕರಣ ಅರಿತವರಾರೂ ಹಾಗೆ ಅಂದ್ಕೊಳ್ಳೋದಿಲ್ಲ” ನೀಲಾ ಕೂಡ ರೇಗಿದಳು.
“ಅದು ಹಾಗಲ್ಲ ಅಮ್ಮ.
ನಂ ಬಾಸ್ ತುಂಬಾ ಸ್ಟ್ರಿಕ್ಟ್.
ಫೋನ್ ಮಾಡ್ತ ಟೈಂ ವೇಸ್ಬು ಮಾಡಿದ್ರೆ ಅವರಿಗೆ ಕೋಪ ಬರುತ್ತೆ.
ನಿಂಗೆ ಕಾಮನ್ ಸೆನ್ಸ್ ಇರಬೇಕಿತ್ತು.
ಊಟ ಬಿಟ್ಟು ಹೋದ್ರೆ ಅಲ್ಲೋ ಎಲ್ಲಾದ್ರೂ ತಿಂದ್ಕೊತಾಳೆ, ನಾನು ಹೀಗೆ ಸಣ್ಣ ಪುಟ್ಟದ್ದಕ್ಕೆಲ್ಲ ಫೋನ್ ಮಾಡಿ ಡಿಸ್ಟರ್ಬ್ ಮಾಡಬಾರದು ಅನ್ನೋ ಪರಿಜ್ಞಾನ ನಿಂಗಿಲ್ವಾ.
ನೀನು ಅತಿ ಅಡ್ತಿಯಾ.
ಪ್ರಪಂಚದಲ್ಲಿ ಯಾರಿಗೂ ಇಲ್ದೆ ಇರೋ ಮಗಳ ನಿಂಗೆ.
ನೀನು ನೋಡಿದ್ರೆ ಹೀಗೆ.
ನಿನ್ಗಂಡ ನೋಡಿದ್ರೆ ಹಾಗೆ.
ಮಗಳು ಅನ್ನೋ ವಾತ್ಸಲ್ಯ ಇಲ್ಲ.
ತನ್ನ ಕರುಳಿನ ಕುಡಿ ಅನ್ನೋ ಭಾವನೆ ಕೂಡ ಇಲ್ಲಾ.
ನಿಂದು ಅತಿವೃಷ್ಟಿ ಆದ್ರೆ ನಿನ್ಗಂಡಂದು ಅನಾವೃಷ್ಟಿ.
ಈ ಅಸಮತೋಲನದಿಂದ ನಾನು ಕುಗ್ಗಿ ಹೋಗ್ತ ಇದ್ದೀನಿ.
ನಂಗೆ ಒಂದೊಂದ್ಸಲ ಅನ್ಸುತ್ತೆ ನಾನು ನಿನ್ಗಂಡಂಗೆ ಹುಟ್ಟಿದ ಮಗಳು ಹೌದೋ ಅಲ್ವೋ ಅಂತಾ.
“ಅನೂ” ಜೋರಾಗಿ ಚೀರಿ ಕೋಪದಿಂದ ತರತರನೆ ನಡುಗಲಾರಂಭಿಸಿದಳು ನೀಲಾ.
ತಾಯಿಯ ಕೋಪಕ್ಕೆ ಹೆದರಿಬಿಟ್ಪಳು ಅನು.
ಮಗಳ ಕಡೆ ಕೆಂಗಣ್ಣು ಬಿಡುತ್ತ“ಅನು ನೀನು ಈ ಮಟ್ಟದಲ್ಲಿ ಯೋಚ್ನೆ ಮಾಡ್ತ ಇದ್ದೀಯಾ.
ನಿನ್ನ ತಾಯಿ ಸೂಳೆ ಅಂತಾ ಹೇಳ್ತ ಇದ್ದಿಯಾ.
ನಾನು ನನ್ನ ಮನಸ್ಸನ್ನ ಬೇರೆ ಒಬ್ಬನಿಗೆ ಕೊಟ್ಟಿರಬಹುದು ಕಣೆ.
ಆದ್ರೆ ಈ ದೇಹನಾ ಮಾತ್ರ ವ್ಯಭಿಚಾರ ಮಾಡಿಲ್ಲ ಕಣೆ.
ಇದುವರೆಗೂ ನಿಮ್ಮಪ್ಪನಿಗೆ ನಿಷ್ಠೆಯಾಗಿ ಬಾಳ್ತಾ ಇದ್ದೀನಿ.
ನೀನೂ ಕೂಡ ನನ್ನ ಅರ್ಥ ಮಾಡಿಕೊಳ್ಳಲಿಲ್ಲವಾ” ಭೋರೆಂದು ಅಳಲಾರಂಬಿಸಿದೊಡನೆ ಒಂದೇ ಹಾರಿಗೆ ಓಡಿ ಬಂದು ಅನು,“ಅಮ್ಮ ನನ್ನ ಕ್ಷಮಿಸಿ ಬಿಡಮ್ಮ.
ಯಾವುದೋ ಹತಾಶೆಯಲ್ಲಿ ನನ್ನ ಬಾಯಿ ಹೀಗೆ ನುಡಿದು ಬಿಟ್ಟಿದೆ.
ನಾನು ನಿನ್ನ ಮಗಳು ಕಣಮ್ಮ.
ನೀನು ಹೇಗೆ ಅಂತಾ ನಂಗೆ ಗೊತ್ತಿಲ್ವಾ.
ದಯವಿಟ್ಟು ನನ್ನ ಕ್ಷಮ್ಸಿಬಿಡಮ್ಮ.
ಇನ್ನೆಂದೂ ಹೀಗೆ ನಾನು ಮಾತನಾಡಲ್ಲ.
ನಿನ್ನ ಮೇಲೆ ಆಣೆ” ತಾನು ಅಳುತ್ತ ತಾಯಿಯನ್ನು ಅಪ್ಪಿಕೊಂಡು ಕ್ಷಮೆ ಯಾಚಿಸಿದಳು.
ಮಗಳ ಕಣ್ಣೀರು ಒರೆಸುತ್ತ ನೀಲಾ “ಈ ಪಾಪಿ ಹೊಟ್ಟೋಲಿ ಹುಟ್ಸಿದ್ದಕ್ಕೆ ನನ್ನ ನೋವಿನ ಜೊತೆ ನೀನೂ ನೋವು ಅನುಭವಿಸುವಂತಾಯಿತು.
ಹೋಗ್ಲಿ ಬಿಡು ಯಾಕೋ ಇವತ್ತು ಎದ್ದ ಗಳಿಗೇನೇ ಸರಿ ಇಲ್ಲ ಅನ್ಸುತ್ತೆ.
ಬೆಳಿಗ್ಗೆಯಿಂದಲೂ ಒಂದಲ್ಲ ಒಂದು ಬೇಸರ.
ನಿಮ್ಮಪ್ಪ ಬರೋ ಹೊತ್ತಾಯಿತು.
ಅವರ ಮುಂದೆ ಈ ರಾಮಾಯಣ ಯಾಕೆ.
ಹೋಗು ಮುಖ ತೊಳ್ಕೊಂಡು ಬಾ, ತಿಂಡಿ ಕೊಡ್ತಿನಿ” ತನ್ನ ಮನಸ್ಸನ್ನು ತಹಬಂದಿಗೆ ತಂದುಕೊಳ್ಳುತ್ತಾ ಮಗಳನ್ನು ಸಂತೈಸಿದಳು.
ಕುಡಿದು ತೂರಾಡುತ್ತ ಬರುವ ಅಪ್ಟನನ್ನು ನೋಡುವ ಮನಸ್ಸಿಲ್ಲದ ಅನು ಗಬಗಬನೆ ತಿಂಡಿ ತಿಂದು ರೂಮು ಸೇರಿಕೊಂಡುಬಿಟ್ಟಳು.
“ರಾತ್ರಿ ಊಟ ಬೇಡ ನಂಗೆ.
ನನ್ನ ಬಲವಂತಪಡಿಸಬೇಡ” ಎಂದು ತಾಯಿಗೆ ತಾಕೀತು ಮಾಡಿದಳು.
ಎಲ್ಲರ ಸಂಸಾರನೂ ಎಷ್ಟು ಚೆನ್ನಾಗಿರುತ್ತದೆ.
ಆದರೆ ತನ್ನ ಮನೆಯಲ್ಲಿ ಹೀಗೇಕೆ.
ಯಾರದು ತಪ್ಪು ಇದ್ರಲ್ಲಿ.
ಅಪ್ಪನದೇ, ಅಮ್ಮನದೇ? ಅಥವಾ ತನ್ನದೇ.
ಅಪ್ಪ ಹೊರಗಡೆ ಅದೆಷ್ಟು ಸಭ್ಯಸ್ಥನು.
ಸಮಾಜದಲ್ಲಿ ಅಷ್ಟು ಒಳ್ಳೆ ಹೆಸರು ಇದ್ದರೂ ಮಾತ್ರ ಹೆಂಡತಿಯನ್ನು ಕಾಡುವ ಕೀಚಕ.
ಹೆತ್ತ ಮಗಳನ್ನು ಹತ್ತಿರಕ್ಕೆ ಸೇರಿಸದ ನಿರ್ದಯಿ.
ಅಮ್ಮನ್ನು ಸದಾ ಏನಾದರೂ ಅಂದು ಆಡಿ ಆಕೆಯನ್ನು ನೋಯಿಸದಿದ್ರೆ ಆತ ಅಕೆಯ ಗಂಡನೇ ಅಲ್ಲವೇನೋ.
ಪಾಪ ಅಮ್ಮ ನನಗಾಗಿ ಎಲ್ಲವನ್ನೂ ಸಹಿಸುತ್ತಾ ಇದ್ದಾಳೆ.
ಬೇರೆ ಯಾರೇ ಅಗಿದ್ರೂ ಒಂದೋ ಆತ್ಮಹತ್ಯೆ ಮಾಡಿಕೊಂಡು ಈ ನರಕದ ಬದುಕಿಗೆ ವಿದಾಯ ಹೇಳ್ತ ಇದ್ರು.
ಇಲ್ಲಾ ಅಂದ್ರೆ ಈ ನರಕನ ಬಿಟ್ಟು ಓಡಿ ಹೋಗ್ತ ಇದ್ರು.
ಅಮ್ಮ ಯಾಕೆ ಹೀಗೆ ಹೇಡಿಯಾಗಿದ್ದಾಳೊ.
ಈಗ್ಲಾದ್ರೂ ನನ್ ಜೊತೆ ಬಂದು ಗಂಡನಿಗೆ ಬುದ್ಧಿ ಕಲಿಸಬಾರದೆ.
ಕೈ ತುಂಬಾ ಸಂಪಾದನೆ ಮಾಡ್ತ ಇದ್ದೀನಿ.
ಬೇರೆ ಮನೆ ಮಾಡ್ಕೊಂಡು ನೆಮ್ಮದಿಯಾಗಿದ್ದು ಬಿಡಬಹುದು.
ಅಮ್ಮ ಹಾಗೆ ಅಪ್ಪನ್ನ ಬಿಟ್ಟು ಬರ್ತೀನಿ ಅಂದ್ರೆ ನಾನು ಈವತ್ತೇ ಬೇರೆ ಮನೆ ಮಾಡೋಕೆ ಸಿದ್ಧ.
ಹೂವಿನಂತೆ ಅಮ್ಮನ್ನ ನೋಡ್ಕೋತೀನಿ.
ಆದ್ರೆ ಅಮ್ಮ ಮನಸ್ಸು ಮಾಡಬೇಕಲ್ಲ.
ಗಂಡ ಎಷ್ಟು ನೋವು ಕೊಟ್ರೂ ಅವನನ್ನು ಬಿಟ್ಟು ಬರೋಕೆ ಸಿದ್ದ ಇಲ್ಲ.
ಗಂಡ ಬಿಟ್ಪವಳೆಂಬ ಹಣೆಪಟ್ಟಿ ಹೊರಲು ಅಮ್ಮನಿಗೆ ಇಷ್ಟವಿಲ್ಲ.
ಅಮ್ಮನನ್ನು ಬಿಟ್ಟು ಹೋಗಲು ತನಗೆ ಇಷ್ಟವಿಲ್ಲ.
ಹೆತ್ತವರಿಂದ ದೂರ ಹೋಗುವುದು ತನಗೇನು ಅಸಾಧ್ಯವಲ್ಲ.
ಆದರೆ ಹಾಗೇನಾದರೂ ತಾನು ಹೊರಟುಬಿಟ್ಟಲ್ಲಿ ಅಮ್ಮ ಪ್ರಾಣವನ್ನು ಕಳೆದುಕೊಂಡಾಳೆಂಬ ಭಯದಿಂದ ಈ ಮನೆಯಲ್ಲಿ ಬದುಕಬೇಕಾಗಿದೆ.
ಇನ್ನೆಷ್ಟು ದಿನ ಈ ನರಕ!
ಯಾವಾಗ ತನಗೆ ಈ ಮನೆಯಿಂದ ಬಿಡುಗಡೆ.
ಪಾಪ ಅಮ್ಮ ಸಾಯುವ ತನಕ ಗಂಡನೆಂಬ ಮೃಗದೊಡನೆ ಇರಲೇಬೇಕಾಗಿದೆ.
ಇರಲಿ ಅವಳ ಕರ್ಮ.
ನೆಮ್ಮದಿಯಾಗಿ ಬದುಕುವ ಅವಕಾಶವಿದ್ದರೂ ಹಳೇ ಬದುಕೇ ಬೇಕೆಂದು ಅದನ್ನೇ ಅಪ್ಪಿಕೊಂಡಿದ್ದರೆ ನಾನಾದರೂ ಏನು ಮಾಡಲು ಸಾಧ್ಯ ಅವಳ ಸ್ವಭಾವ ಕಂಡೇ ಅಪ್ಪನಿಗೂ ತಾತ್ಸಾರ.
ಹೇಗೂ ತನ್ನ ಬಿಟ್ಟು ಹೋಗುವವಳಲ್ಲ.
ಕೊನೆವರೆಗೂ ತಾನೇ ಗತಿ ಎಂಬ ಅಹಂ.
ಆ ಅಹಂ ತಾನೇ ಅಪ್ಪನಿಗೆ ಹಾಗೆ ಆಡಲು ಪ್ರೇರೇಪಿಸುತ್ತಿರುವುದು.
ಒಮ್ಮೆಯಾದರೂ ಅಪ್ಪನನ್ನು ಎದುರಿಸಿದ್ದಾಳಾ.
ಹೆತ್ತ ಮಗಳಾದ ನನ್ನನ್ನು ನಿಕೃಷ್ಟವಾಗಿ ಕಾಣುವಾಗಲೂ ಅತ್ತು ಕಣ್ಣೊರೆಸಿಕೊಳ್ಳುತ್ತಾಳೆಯೇ ವಿನಃ ಅದೇಕೆ ಹಾಗೆ ಮಾಡುತ್ತೀಯಾ ಎಂದು ಕೇಳಿದವಳಲ್ಲ ಪ್ರತಿಭಟಿಸಿದವಳಲ್ಲ. 
ಅಪ್ಪನ ಪ್ರೀತಿ ಮಗಳಿಗಿಲ್ಲವಲ್ಲ ಎಂದು ಕೊರಗುತ್ತಾಳಷ್ಟೆ.
ಆ ಕೊರಗು ತನಗೆ ಅಪ್ಪನ ಪ್ರೀತಿ ವಾತ್ಸಲ್ಯವನ್ನು ಕೊಟ್ಟೀತೇ?
ತನ್ನದು ಒಂದು ರೀತಿಯ ದುರದೃಷ್ಟ.
ಹೆತ್ತಪ್ಪನಿದ್ದರೂ ಆತನ ಪ್ರೀತಿಗೆ ಎರವಾಗಿ ಬದುಕುವ ಪರಿ.
ಇದಕ್ಕೆ ಕಾರಣಕರ್ತರಾರು ಅಮ್ಮನೇ?
ಅಮ್ಮನನ್ನು ಪ್ರೀತಿಸಿ ಕೈಕೊಟ್ಟ ಆತನೇ?
ತಾನು ಕೈ ಹಿಡಿಯುವಾಕೆಯ ಪ್ರೇಮ ಬೇರೊಬ್ಬನನ್ನು ಒಲಿದಿದೆ ಎಂದು ತಿಳಿದು ತಿಳಿದೂ ಆ ಪ್ರೇಮಕ್ಕೆ ಖಳನಾಯಕನಾದ ಅಪ್ಪನದೇ?
 ಗೋಮುಖ ವ್ಯಾಘ್ರನೆಂದು ತಿಳಿಯದೇ, ತನ್ನ ಪ್ರೇಮದ ಸಾಪಲ್ಯಕ್ಕೆ ನೆರವಾಗೆಂದು ಬೇಡಿ, ಕೊನೆಗೆ ಆತ ಕಟ್ಟುವ ತಾಳಿಗೆ ಕೊರಳೊಡ್ಡಬೇಕಾದ ಅಮ್ಮನದೇ?
ಭುವಿಗಿಳಿಯಲು ಆತುರ ಪಟ್ಟು ನವಮಾಸ ತುಂಬುವ ಮೊದಲೇ ಧರೆಗಿಳಿದ ನನ್ನ ತಪ್ಪೇ?
ಅಂತೂ ತಪ್ಪು ಯಾರದೇ ಇದ್ದರೂ ಅದಕ್ಕೆ ಬಲಿಯಾದವರು ನಾನು, ಅಮ್ಮ.
ನನ್ನದೇನು ಇವತ್ತಲ್ಲ, ನಾಳೆ ಮತ್ತೊಂದು ಬದುಕು ಪ್ರವೇಶಿಸುವವಳು.
ಪಾಪ ಅಮ್ಮ ಕೊನೆ ಉಸಿರಿರುವ ತನಕ ಅಪ್ಪನ ಕಪಿಮುಷ್ಟಿಯಲ್ಲಿ ನರಳಬೇಕಾಗಿದೆ.
ಎಲ್ಲವನ್ನೂ ಯೋಚಿಸುತ್ತಿದ್ದರೆ ಗಂಡು ಜಾತಿಯ ಬಗ್ಗೆ ದ್ವೇಷ ಹುಟ್ಟುತ್ತದೆ.
ತಿರಸ್ಕಾರ ಮೂಡುತ್ತದೆ.
ಅಮ್ಮನ ಬಾಳಿನಲ್ಲಿ ಪ್ರವೇಶಿಸಿದ ಈ ಗಂಡುಗಳಿಂದ ತಾನೇ ಅಮ್ಮನ ಬದುಕು ಹೀಗಾಗಿರುವುದು.
ಹೇಡಿಯೆಂದು ತಿಳಿಯದೆ ತನ್ನ ಒಲವನ್ನೆಲ್ಲ ಧಾರೆ ಎರೆದುದಕ್ಕೆ ಕೊಟ್ಟನಲ್ಲ ಸರಿಯಾದ ಕಾಣಿಕೆ.
ಒಲವ ಕೊಟ್ಟಾಕೆ ಬೇರೊಬ್ಬನನ್ನು ಪರಿಸ್ಥಿತಿಯ ಕೈಗೊಂಬೆಯಾಗಿ ಲಗ್ನವಾಗುತ್ತಿದ್ದಾಳೆ ಎಂದು ತಿಳಿದೂ ತಿಳಿದೂ ದೂರವೇ ಉಳಿದು ಪ್ರೇಮಕ್ಕೆ ದ್ರೋಹ ಬಗೆದ.
ಅತನ ಪ್ರೇಮವನ್ನು ನಂಬಿ, ಹಿಂದೆ ಮುಂದೆ ಅಲೋಚಿಸದೆ ಅಪ್ಪನ ಬಳಿ ಎಲ್ಲವನ್ನು ಹೇಳಿ ಸಹಾಯ ಮಾಡೆಂದು ಯಾಚಿಸಿ, ತನ್ನ ಬಾಳಿಗೆ ತಾನೇ ಕಲ್ಲೆಳೆದುಕೊಂಡಳು.
ಈ ಅಪ್ಪನಾದರೂ ಎಂತಹ ಮೋಸಗಾರ.
ಸಹಾಯ ಮಾಡುವೆನೆಂದು ನಂಬಿಸಿ ಕೊನೆಗೆ ತಾನೇ ತಾಳಿಕಟ್ಟಿ, ಈಗಲೂ ಹಿಂಸಿಸುತ್ತಿರುವ ಕ್ರೂರಿ.
ಈತನೇನು ಮನುಷ್ಯನೇ.
ಪ್ರೇಮಿಯನ್ನು ಸಂಪೂರ್ಣವಾಗಿ ಮರೆತು, ಕೈ ಹಿಡಿದ ಗಂಡನಿಗೆ ವಿಧೇಯಳಾಗಿದ್ದರೂ ಅಮ್ಮನಿಗೆ ಸುಖವಿದೆಯೇ.
ಹಳೆಯದನ್ನೆಲ್ಲ ಕೆದಕಿ ಕೆದಕಿ ಅಮ್ಮನನ್ನು ನೋಯಿಸಿ ತಾನು ಪೈಶಾಚಿಕ ತೃಪ್ತಿ ಪಡೆಯುವ ಅಪ್ಪ ನಿಜಕ್ಕೂ ಸ್ಯಾಡಿಸ್ಟ್, ಹೆಂಡತಿಯನ್ನು ಬಿಡಲೂ ಒಲ್ಲ, ಜೊತೆಯಾಗಿಟ್ಬುಕೊಳ್ಳಲೂ ಒಲ್ಲ.
ತನಗಂತೂ ದಿನವೂ ನೋಡಿ ನೋಡಿ ಆತನ ಮೇಲೆ ದ್ವೇಷ ಬೆಳೆದುಬಿಟ್ಚಿದೆ.
ಅಪ್ಪ ಅಮ್ಮನ ಜಗಳದಲ್ಲಿ ಕೂಸು ಬಡವಾಯ್ತು ಎನ್ನುವ ಹಾಗೆ ಇವರಿಬ್ಬರ ವೈಮನಸ್ಸಿನ ಬಿಸಿ ನನ್ನನ್ನೇ ಸುಡ್ತಾ ಇದೆ.
ಈ ಬಿಸಿಯಿಂದ ಪಾರಾಗಲೂ ಆಗದೆ, ಅನುಭವಿಸಲೂ ಸಾಧ್ಯವಾಗದೆ ಬೆಂದು ಹೋಗ್ತಾ ಇದ್ದೀನಿ.
ತಂದೆ ಪ್ರೀತಿ ಅಂದ್ರೆ ಏನು ಆಂತನೇ ತಿಳಿದೇ ಬೆಳೆದೆ.
ಅಪ್ಪಾ ಅಂತಾ ಪ್ರೀತಿಯಿಂದ ಹತ್ತಿರಕ್ಕೆ ಹೋದರೆ ತಬ್ಬಿಕೊಂಡ ಎಳೆಯ ಕೈಗಳನ್ನು ಕಿತ್ತು ಕಾಲಿನಿಂದ ಒದ್ದು ದೂರ ತಳ್ಳಿದ ಅತ ತಂದೆಯ ಸ್ಥಾನದಲ್ಲಿರಲು ಅನರ್ಹ.
ಅವಳ ಕೈ ಅವಳಿಗರಿವಿಲ್ಲದೆ ಹಣೆಯ ಮೇಲೆ ಆಡಿ, ಗಾಯದ ಗುರುತನ್ನು ಸವರಿತು.
ಪ್ರತಿದಿನ ಕನ್ನಡಿಯ ಮುಂದೆ ನಿಂತಾಗಲೆಲ್ಲ ಆ ಕಲೆ ಅವಳನ್ನು ಅಣಕಿಸುತ್ತಿತ್ತು, ಘಾಸಿಪಡಿಸುತ್ತಿತ್ತು.
ಕಾಲಿನಿಂದ ನೂಕಿದ ರಭಸಕ್ಕೆ ನೆಲಕ್ಕೆ ಅಪ್ಪಳಿಸಿದಂತಾಗಿ ಹಣೆ ಒಡೆದು ರಕ್ತ ಸುರಿದಿತ್ತು.
ಅಂದಿನಿಂದಲೇ ತಂದೆಯೆಂದರೆ ಭೀತಿ.
ಆತನನ್ನು ಕಂಡ ಕೂಡಲೇ ಜೋರಾಗಿ ಕಿರುಚಿಕೊಳ್ಳುತ್ತಿದ್ದನಂತೆ.
ಅಮ್ಮ ಅದೆಲ್ಲವನ್ನೂ ಹೇಳುತ್ತಿದ್ದರೆ ರಕ್ತ ಹೆಪ್ಪುಗಟ್ಟಿಸಿದಂತಾಗುತ್ತಿತ್ತು.
ತಾನಂತೂ ಅಪ್ಪನಿಗೆ ಪರಕೀಯಳಾಗಿಯೇ ಉಳಿದು ಬಿಟ್ಟಿದ್ದು ಬುದ್ದಿ ಬಂದಾಗಿನಿಂದಲೂ ಅತನೊಡನೆ ಮಾತನಾಡಿದ ನೆನಪಿಲ್ಲ.
ಅಪ್ಪಾ ಎಂದು ಒಂದು ಬಾರಿಯೂ ಕರೆದಿಲ್ಲ.
ತನ್ನದೆಂತಹ ಅದೃಷ್ಟ.
ಜೀವದಾತ ಬದುಕಿದ್ದರೂ ತನ್ನ ಪಾಲಿಗೆ ಸತ್ತಂತಿರುವ, ಮಗಳೆಂಬ ಮಮಕಾರವಿರಲಿ, ಮನುಷ್ಯ ಮನುಷ್ಯನೊಡನೆ ಇರಬೇಕಾದ ಕನಿಷ್ಟ ಭಾವನೆಗಳು ಬೇಡವೇ.
ಬರೀ ಯೋಚಿಸುವುದೇ ಆಗಿದೆ.
ನನ್ನ ಈ ಅಲೋಚನೆಗಳು ಆತನನ್ನು ಬದಲಿಸಿಯಾವೆ.
ದೀರ್ಘವಾಗಿ ಉಸಿರುಬಿಡುತ್ತ ಮಗ್ಗುಲು ಬದಲಾಯಿಸಿ ನಿದ್ರಿಸಲೆತ್ನಿಸಿದಳು.
ನಿದ್ರೆ ಬಂದೀತೇ, ಬುದ್ಧಿ ತಿಳಿದಾಗಿನಿಂದಲೂ ಎಲ್ಲರ ಮನೆಯಲ್ಲಿಯೂ ಇರುವಂತಹ ಅಪ್ಪ ಮಕ್ಕಳ ಸಂಬಂಧ ತನ್ನ ಮನೆಯಲ್ಲಿ ಏಕಿಲ್ಲ ಎಂದು ಅಚ್ಚರಿಯಾಗುತ್ತಿತ್ತು.
ಅಕ್ಕ ಪಕ್ಕದ ಮಕ್ಕಳೆಲ್ಲ ಅಟವಾಡುತ್ತ ನಕ್ಕು ನಲಿಯುತ್ತಿದ್ದರೆ ಬೆರಗಾಗಿ ನೋಡುತ್ತಿದ್ದೆ.
ಗೆಳತಿಯರು ಅಪ್ಟಂದಿರ ವಾಹನಗಳಲ್ಲಿ ಜುಮ್ಮೆಂದು ಬಂದು ಇಳಿಯುತ್ತಿದ್ದರೆ, ಅಪ್ಪನ ಬೈಕನ್ನು ಅಸೆಯಿಂದ ಸವರುತ್ತಿದ್ದೆ.
ತನಗೆ ಬೇಕಾದ ಡ್ರೆಸ್, ಬುಕ್ಸ್ ಮತ್ತೆಲ್ಲವನ್ನು ಅಪ್ಪನೇ ಕೊಡಿಸಲಿ ಎಂದು ಅಶಿಸುತ್ತಿದ್ದೆ.
ಮಾರ್ಕ್ಸ್‌ ಕಾರ್ಡಿಗೆ ಅಪ್ಪನ ಸಹಿ ಬೇಕೆಂದು ಬಯಸುತ್ತಿದ್ದೆ.
ಅಪ್ಪನ ಹೆಗಲೇರಿ ಕುಣಿದು ಕುಪ್ಪಳಿಸಬೇಕು, ಕೈ ಕೈ ಹಿಡಿದು ಅಪ್ಪನ ಪ್ರೀತಿಯೆಲ್ಲ ತನ್ನದೇ ಎಂದು ಎದೆಯುಬ್ಬಿಸಿ ಅಮ್ಮನ ಕಣ್ಣರಳಿಸಬೇಕೆಂದು ನಾ ಪಟ್ಟ ಸಾಹಸ ಒಂದೇ ಎರಡೇ.
ನನ್ನೆಲ್ಲ ಅಸೆ ಬಯಕೆಗಳು ಬಯಕೆಗಳಾಗಿಯೇ ಉಳಿದುಬಿಟ್ಟವು.
ಅಪ್ಪ ಎಂಬ ಅಕ್ಷರದ ಮಮತೆ, ಪ್ರೀತಿ, ವಾತ್ಸಲ್ಯ ಎಲ್ಲವೂ ನನಗೆ ಮರೀಚಿಕೆ.
ಆತನನ್ನು ಕಂಡ ಕೂಡಲೇ ಅಪ್ಪ ಎಂದು ಕೂಗಬೇಕೆಂಬ ಬಯಕೆಯೇ ನಾಲಿಗೆಯಿಂದ ಹೊರ ಬೀಳುತ್ತಿರಲಿಲ್ಲ.
ಅಪ್ಪನನ್ನು ಕಂಡ ಕೂಡಲೇ ನನಗರಿವಿಲ್ಲದ ಕೈ ಹಣೆಯನ್ನು ಸವರಿಕೊಳ್ಳುತ್ತಿತ್ತು.
ಅಪ್ಪನ ಪ್ರೀತಿ ಗೆಲ್ಲುವ ಪ್ರಯತ್ನವೇ ಮುರುಟಿ ಹೋಗುತ್ತಿತ್ತು.
ನನ್ನೆಲ್ಲ ನಿರಾಶೆಗಳನ್ನು ಕಣ್ತುಂಬಿಯೇ ನೋಡುತ್ತಿದ್ದ ಅಮ್ಮ ಒಂದು ದಿನ ಎಲ್ಲವನ್ನು ಹೇಳಿಬಿಟ್ಬಾಗ ಮರಗಟ್ಟಿ ಹೋದೆ.
ಹೀಗೂ ಉಂಟೇ, ತನ್ನಲ್ಲಿ ಕಾಡುತ್ತಿದ್ದ ಸಂಶಯವೊಂದೇ, ಮಗಳನ್ನು ದೂರ ತಳ್ಳುವಂತೆ ಮಾಡಿತ್ತೆ.
ಎಂದೋ ಅಮ್ಮನ ಹೃದಯದ ಭಾವನೆಗಳು ಮಧುರವಾಗಿ ಹಾಡಿದ್ದವೆಂಬ ಒಂದೇ ಕಾರಣಕ್ಕೆ ತನಗಿಂತ ತಿರಸ್ಕಾರವೇ.
ಹಾಗಾದರೆ ಈ ಸಂಬಂಧ, ಹುಟ್ಟು ಇವ್ಯಾವುದಕ್ಕೂ ಬೆಲೆಯೇ ಇಲ್ಲವೇ.
ಕಣ್ಣೆದುರು ಇರುವುದು ತನ್ನ ಅಂಶವೆಂಬ ಅರಿವಿಲ್ಲವೇ?
ಇದೆಂತಹ ವಿಚಿತ್ರ ಪರಿಸ್ಥಿತಿ.
ಪ್ರಪಂಚದಲ್ಲಿ ಈ ರೀತಿ ಯಾರಾದರೂ ಇದ್ದಾರೆಯೇ?
ತನ್ನ ಸ್ವಂತ ಮಗಳನ್ನು ತನ್ನದೇ ರಕ್ತ ಹಂಚಿಕೊಂಡು ಹುಟ್ಟಿದ ಕರುಳಿನ ಚೂರಿನ ಈ ರೀತಿಯ ತಾತ್ಸಾರ ಸಾಧ್ಯವೇ.
ತಾನು ಅಪ್ಪನ ಮಗಳೇ ಎನ್ನುವುದಕ್ಕೆ ಅತನ ರೂಪವನ್ನು ಹಂಚಿಕೊಂಡು ಹುಟ್ಟಿರುವುದೇ ಸಾಕ್ಷಿಯಲ್ಲವೇ.
ತನ್ನದೇ ರೂಪವನ್ನು ಹೊತ್ತ ಮಗಳು ತನ್ನ ಮಗಳಲ್ಲ ಅಂದರೆ ಏನು ಅರ್ಥ.
ಹೆಂಡತಿಯ ಒಲವು ಬೇರೊಬ್ಬನ ಸೊತ್ತಾಗಿತ್ತು ಎಂದೇ ಈ ತಿರಸ್ಕಾರ.
ಛೇ!ಆತನನ್ನು, ಅತನ ನಡವಳಿಕೆಯನ್ನು ನೆನೆಸಿಕೊಂಡರೇ ಮನ ಅಸಹ್ಯಿಸಿಕೊಳ್ಳುತ್ತದೆ.
ಈ ಗಂಡು ಜನ್ಮಕ್ಕೆ ಧಿಕ್ಕಾರವಿರಲಿ.
ಕೈ ಕೊಟ್ಟ ಅತ, ಕೈ ಹಿಡಿದ ಈತ ಇಬ್ಬರೂ ಅಮ್ಮನ ಬಾಳಿನಲ್ಲಿ ಖಳನಾಯಕರೇ.
ಈ ಪ್ರೀತಿ ಪ್ರೇಮ ಅನ್ನೋ ಸೆಂಟಿಮಂಟ್ಸ್ ಅಮ್ಮನನ್ನು ಈ ಪರಿಸ್ಥಿತಿಗೆ ತಳ್ಳಿತು.
ಆತನನ್ನು ಮರೆಯಲಾರಳು, ಈತನನ್ನು ಸಹಿಸಲಾರಳು.
ಯಾಕೆ ಬೇಕಿತ್ತು ಈ ಇಬ್ಬಗೆಯ ಬದುಕು.
ಸದಾ ಕಣ್ಣೀರಿಡುವ ಬದುಕು.
ಇಂತಹ ಪರಿಸ್ಥಿತಿ ತನ್ನ ಬದುಕಿನಲ್ಲಿ ಮಾತ್ರ ತಾನು ಬರಗೊಡಲಾರೆ.
ಮನಸ್ಸಿನಲ್ಲಿಯೇ ಶಪಥ ಮಾಡಿದಳು.
ಬೆಳಗ್ಗೆ ತಿಂಡಿ ತಿನ್ನುತ್ತಿದ್ದ ಅನುವಿಗೆ ನೀಲ “ಅನು ಸಂಜೆ ಬೇಗ ಬಾಮ್ಮ”
“ಯಾಕೆ” ಪ್ರಶ್ನಿಸಿದಳು.
ಉತ್ತರಿಸಲು ತಡಬಡಾಯಿಸಿ ಗಂಡನ ಮೋರೆ ನೋಡಿದಳು.
“ನನ್ ಫ್ರೆಂಡ್, ಅವರ ಮಗ ಸಂಜೆ ಬರ್ತಾ ಇದ್ದಾರೆ” ಯಾರಿಗೋ ಹೇಳುವಂತೆ ನುಡಿದ ಜಗದೀಶ.
“ಯಾರೋ ಬಂದ್ರೆ ನಾನ್ಯಾಕಮ್ಮ ಬೇಗ ಬರಬೇಕು.
ನೀನಿರ್ತಿಯಲ್ಲ ಸಾಕು” ಕೈ ತೊಳೆದು ಏಳ ಹೊರಟವಳನ್ನು“ನೀಲ ನಿನ್ನ ಮಗಳಿಗೆ ಹೇಳು, ಅವರು ಬರ್ತಾ ಇರೋದು ಹೆಣ್ಣು ನೋಡೋಕೆ ಅಂತ.
ಬಂದವರ ಮುಂದೆಲ್ಲ ಅಧಿಕ ಪ್ರಸಂಗತನ ಬೇಡ.
ಮರ್ಯಾದೆಯಾಗಿ ಬೇಗ ಬಂದು ಅವರ ಮುಂದೆ ಕೂತ್ಕೊ ಅನ್ನು” ಒರಟಾಗಿ ನುಡಿದ.
“ಅಮ್ಮ ಯಾರ್ಯಾರ್ದೋ ಮುಂದೆ ಕೂತ್ಕೊಳ್ಳೋ ಅವಶ್ಯಕತೆ ನಂಗಿಲ್ಲ.
ಇದು ನನ್ನ ಜೀವನದ ಪ್ರಶ್ನೆ.
ನನ್ನ ಜೀವನ ನಾನು ಅಂದುಕೊಂಡ ಹಾಗೆ ಇರುತ್ತೆ.
ಇದರಲ್ಲಿ ಯಾರೂ ತಲೆ ಹಾಕೋದು ಬೇಡ ಅನ್ನು. ”
“ಅನು, ಅನು ಏನಾಗಿದೆ ನಿಂಗೆ, ಅವರು ಹೇಳ್ತಾ ಇರೋದು ನಿನ್ನ ಒಳ್ಳೇದಿಕ್ಕೆ ಕಣೆ.
ಗಂಡಿನವರು ನಿನ್ನ ನೋಡದೆ ನೀನು ಅವರ ಮುಂದೆ ಕೂತ್ಕೊಳ್ದೆ ನಿನ್ನ ಮದ್ವೆ ಸಾಧ್ಯಾನಾ ಅನು.
ಅವರು ಇಷ್ಟು ಆಸಕ್ತಿ ತಗೊಂಡು ನಿನ್ನ ಮದ್ವೆ ಬಗ್ಗೆ ಯೋಚ್ನೆ ಮಾಡ್ತಿರುವಾಗ ನೀನು ಕೊಬ್ಬು ತೋರಿಸ್ತಿಯಾ, ಅವರು ನಿನ್ನ ಅಪ್ಪ ಕಣೆ” ಹತಾಶಳಾಗಿ ನೀಲ ಹೇಳಿದಾಗ“ಅಪ್ಪಾ” ತಿರಸ್ಕಾರವಾಗಿ ನೋಡುತ್ತಾ ಎದ್ದು ಹೊರಟೇಬಿಟ್ಪಳು.
ಆ ತಿರಸ್ಕಾರದ ನೋಟ ಜಗದೀಶನನ್ನು ಇಂದು ಘಾಸಿಗೊಳಿಸಿ“ನೋಡಿದ್ಯಾ, ನಿನ್ನ ಮಗಳ ಉದ್ದಟತನನಾ.
ಕೊಬ್ಬಿಸಿ ಬಿಟ್ಟಿದ್ದೀಯಾ.
ನನ್ನಿಂದ ಏನು ಬಂದ್ರೂ ಅವಳಿಗೆ ತಿರಸ್ಕಾರ.
ನಿನ್ನ ಕಾಟ ತಡಿಲಾರದೆ ಗಂಡು ಹುಡುಕುವುದಕ್ಕೆ ಹೊರಟೆ.
ಇವತ್ತು ಅವರೆಲ್ಲ ಬಂದ್ರೆ ನನ್ನ ಮರ್ಯಾದೆ ಏನಾಗಬೇಕು.
ದೊಡ್ಡದಾಗಿ ನನ್ನ ಮಗಳನ್ನು ನೋಡೋಕೆ ಬನ್ನಿ ಅಂತಾ ಕರೆದುಬಿಟ್ಟಿದ್ದೇನೆ” ಅವನ ಕೋಪದ ಮಾತುಗಳಾವುವೂ ಅವಳ ಕಿವಿಗೆ ಬೀಳುತ್ತಿಲ್ಲ.
ಸಂಭ್ರಮದಿಂದ ಅವನನ್ನೇ ನೋಡುತ್ತಿದ್ದಾಳೆ.
“ಯಾಕೆ ಹಾಗೆ ನೋಡುತ್ತಾ ಇದ್ದಿಯಾ, ಮಗಳಿಗೆ ಬುದ್ದಿ ಹೇಳು ಅಂದ್ರೆ ನನ್ನ ಮುಖ ಏನ್ ನೋಡ್ತಾ ಇದ್ದಿಯಾ”ಉಕ್ಕಿ ಬರುತ್ತಿದ್ದ ಕಣ್ಣೀರನ್ನು ಒರೆಸಿಕೊಳ್ಳುತ್ತ, ಏನೂ ಇಲ್ಲವೆನ್ನುತ್ತ ತಲೆಯಾಡಿಸಿದಳು.
ಜೀವನದಲ್ಲಿ ಮೊದಲ ಬಾರಿ ನನ್ನ ಮಗಳು ಎನ್ನುವ ಪದ ಕಿವಿಗೆ ಬಿದ್ದದ್ದೆ ಅವಳಿಗೆ ಸಂಭ್ರಮ ತರಿಸಿದೆ, ರೋಮಾಂಚನ ತಂದಿದೆ.
ಅಂತೂ ಅವಳ ಮನದಾಸೆ ನೆರವೇರಿದೆ.
ಪತಿಯ ವರ್ತನೆ ಹೇಗೇ ಇರಲಿ, ಮಗಳು ಅಂತ ಕೊನೆಗಾದರೂ ಒಪ್ಪಿಕೊಂಡರಲ್ಲ.
ಈ ಮಾತು ಕೇಳಲು ಅನು ಇರಬಾರದಿತ್ತೆ.
ನನ್ನ ಬಲವಂತಕ್ಕಾದರೂ ಮಗಳಿಗೆ ಗಂಡು ನೋಡಲು ಒಪ್ಪಿಕೊಂಡಿದ್ದಾರಲ್ಲ.
ಸಾಕು ಈ ಬದುಕಿಗೆ, ಅದಷ್ಟೇ ಸಾಕು.
ನನ್ನ ಬಾಳಿನಂತಾಗದಿದ್ದರೆ ಸಾಕು, ಮಗಳ ಬಾಳು.
ಅವಳ ಬದುಕು ನಂದನವನವಾಗಲಿ.
ಹಾಲು ಜೇನು ಉಕ್ಕಿ ಹರಿಯಲಿ.
ಈ ಮನೆಯಲ್ಲಿ ಅವಳು ನೊಂದದ್ದೇ ಸಾಕು.
ಹೇಗಾದರೂ ಗಂಡಿನವರು ಬರುವಷ್ಟರಲ್ಲಿ ಅನುವನ್ನು ಬರಲು ಒಪ್ಪಿಸಬೇಕು ಎಂದು ಅನುವಿಗೆ ಫೋನ್ ಮಾಡಿದಳು.
ಗಂಡಿನವರ ಮುಂದೆ ಕೂರಲು ಸ್ವಲ್ಪವೂ ಇಷ್ಟವಿಲ್ಲದಿದ್ದರೂ, ಅಮ್ಮನ ದೈನ್ಶತಗೆ ಕರಗಿ ಬೇಗ ಬರಲು ಒಪ್ಟಿದಳು.
ನೀಲಳ ಯಾವ ಬಲವಂತಕ್ಕೂ ಒಪ್ಪದೆ ಕಾಟನ್ ಸ್ಯಾರಿಯಲ್ಲಿಯೇ ಸಿದ್ದಳಾದಳು.
ನೀಲಾ ಮಗಳ ಹಟಕ್ಕೆ ಬೇಸರಗೊಂಡಳು.
“ಅಮ್ಮ ಈ ಪ್ರದರ್ಶನ ನಂಗೆ ಮೊದ್ಲೇ ಇಷ್ಟ ಇಲ್ಲ.
ಅದರ ಜೊತಗೆ ನೀನು ರೇಷ್ಮೆ ಸೀರೆ ಉಟ್ಕೊಂಡು ಒಡವೆ ಹೇರ್ಕೊ ಅಂತಾ ಇದ್ದೀಯಲ್ಲ.
ನಾನೇನು ದಸರಾ ಗೊಂಬೆನಾ.
ನೋಡು ನಿನ್ನ ಬಲವಂತಕ್ಕೆ ನಾನು ಬಂದಿದ್ದೀನಿ.
ಹಾಗಂತ ಮದ್ವೆಗೆ ಒಪ್ಪಿಕೊಂಡು ಬಿಡ್ತೀನಿ ಅಂತಾ ಮಾತ್ರ ತಿಳೀಬೇಡ.
ಇನ್ನು ಮೇಲೆ ನನ್ನ ಕೇಳದೆ ಯಾವುದೇ ಗಂಡು ಕರೆಸಿದರೂ ನಾನು ಮಾತ್ರ ಇರಲ್ಲ.
ಈ ಜನ್ಮದಲ್ಲಿ ನಂಗೆ ಮದ್ವೆ ಬೇಡ.
ನಿನ್ನ ಸುಖ ನೋಡೇ ಗಂಡ, ಸಂಸಾರ ಇವೆಲ್ಲದರ ಬಗ್ಗೆ ನಂಬಿಕೆ ಕಳ್ಕೊಂಡು ಬಿಟ್ಟಿದೀನಿ.
ಕೈ ತುಂಬಾ ದುಡೀತಾ ಇದ್ದೀನಿ.
ಈವತ್ತು ನೀನು ನನ್ನ ಜೊತೇಲಿ ಬರ್ತೀನಿ ಅಂದ್ರೂ ಈ ನರಕನ ಬಿಟ್ಟು ಬೇರೆ ಮನೆ ಮಾಡ್ತೀನಿ.
ಇಲ್ಲ ಸಲ್ಲದ ಅಸೆ ಇಟ್ಕೊಂಡು ಆಮೇಲೆ ಕೊರಗಬೇಡ.
ನಿನ್ನ ಕಣ್ಣೀರಾಗಲಿ, ನಿನ್ನ ಗಂಡನ ಕೋಪ ಅಗಲಿ ನನ್ನ ನಿರ್ಧಾರನಾ ಬದಲಾಯಿಸೋಕೆ ಸಾಧ್ಯ ಇಲ್ಲ.
ಬಂದವರಿಗೆ ಅವಮಾನವಾಗಬಾರದು ಅಷ್ಟೆ.
ಫ್ರೆಂಡ್ಲಿಯಾಗಿ ರಿಸೀವ್ ಮಾಡ್ತೀನಿ” ದೃಢವಾಗಿ ನುಡಿದಾಗ ನೀಲಾ ಪೆಚ್ಚಾದಳು.
ಹುಡುಗನನ್ನು ನೋಡಿದ ಮೇಲಾದರೂ ಅನು ತನ್ನ ನಿರ್ಧಾರ ಬದಲಿಸಿಯಾಳು ಎಂಬ ದೂರದ ಭರವಸೆಯ ಕಿರಣವನ್ನು ಭದ್ರವಾಗಿ ಹಿಡಿದಳು.
ಗಂಡಿನವರು ಬಂದಾಗ ಸ್ವತಃ ತಾನೇ ಅನು ಎದುರುಗೊಂಡಳು.
ಪತಿ ಬಂದವರ ಮುಂದೆ ಅನುವನ್ನು ಏನೆಂದು ಪರಿಚಯಿಸಿಯಾನು ಎಂಬ ಕುತೂಹಲದಿಂದ ಕಾಯುತ್ತಿದ್ದರೆ ಅನು ತಾನೇ “ಐ ಯಾಮ್ ಅನುಷಾ” ಅಂತ ಹೇಳಿಬಿಟ್ಬಾಗ ನೀಲಾ ನಿರಾಶೆಯನ್ನು ಹತ್ತಿಕ್ಕದಾದಳು.
ಬಂದವರ ಮುಂದೆ ತೋರಿಸಿಕೊಳ್ಳದಂತೆ ಸಾಹಸ ಪಡಬೇಕಾಯಿತು.
ನಗುವಿನ ಮುಖವಾಡ ಧರಿಸಿ ಅವರೊಂದಿಗೆ ಮಾತಿಗಿಳಿದಳು.
ಅಪ್ಪ, ಅಮ್ಮ, ಮಗ ಮೂವರ ಸಂಸಾರ.
ಅವರ ಸರಳತೆ ನೀಲಳಿಗೆ ಬಹಳವಾಗಿ ಹಿಡಿಸಿತು.
ಕಾಟನ್ ಸ್ಯಾರಿಯಲ್ಲಿಯೂ ಮುದ್ದಾಗಿ ಕಾಣುತ್ತಿದ್ದ ಅನುವನ್ನು ಮೆಚ್ಚುಗೆಯಿಂದ ರಾಕೇಶನ ನೋಟದಲ್ಲಿಯೇ ಒಪ್ಪಿಗೆ ಕಾಣುತ್ತಿತ್ತು.
ಅದರೆ ಅನುವಿನಲ್ಲಿ ಮಾತ್ರ ಯಾವುದೇ ರೀತಿಯ ಸ್ಪಂದನ ಕಾಣಿಸಲಿಲ್ಲ.
ಅತ್ಯಂತ ಸಹಜದಿಂದ ಮಾತಾಡುತ್ತಿದ್ದಳು.
ಎದುರಿಗಿದ್ದವನು ತನ್ನನ್ನು ಮೆಚ್ಚುಗೆಯಿಂದ ನೋಡುತ್ತಿದ್ದಾನೆ, ಈ ಸಂದರ್ಭದಲ್ಲಿ ತಾನು ನಾಚುತ್ತ ಕುಳಿತಿರಬೇಕಾದವಳು.
ಎಲ್ಲವೂ ಸರಿಯಾದರೆ ಈತ ತನ್ನ ಕೈ ಹಿಡಿಯುವಾತ.
ಈ ಭಾವನೆಗಳಾವುವೂ ಅವಳಲ್ಲಿ ಇರಲೇ ಇಲ್ಲ.
ಹೆಣ್ತನದ ಸ್ಪಂದನವೂ ಇಲ್ಲದ ನಿರ್ಭಾವುಕತೆ ನೀಲಳಲ್ಲಿ ತಳಮಳವನ್ನೆಬ್ಬಿಸಿದವು.
ಅವಳ ಸೂಕ್ಷ್ಮ ಮನಸ್ಸಿಗಾಗಲೇ ಹೊಳದಿತ್ತು.
ಅನುವಿನಲ್ಲಿ ಮಧುರ ಅಲೆಗಳನ್ನೇಳಿಸುವ ಶಕ್ತಿ ಈ ರಾಕೇಶ್‌ಗಾಗಲೀ ಅಥವಾ ಮತ್ಯಾವುದೇ ಗಂಡಿಗಾಗಲೀ ಇಲ್ಲ ಎನ್ನುವ ಸತ್ಯ ಇಂದವಳಿಗೆ ಬಹು ಸ್ಪಷ್ಟವಾಗಿ ಗೋಚರಿಸಿಬಿಟ್ಟಿತು.
ಈ ಸತ್ಯ ಬೇಗ ತನಗೆ ತಿಳಿಯಬಾರದಿತ್ತು.
ನನ್ನ ಬಾಳಿನ ಕಪ್ಪು ಛಾಯೆ ಇಡೀ ಅನುವಿನ ಮನಸ್ಸನ್ನು ಮುಚ್ಚಿಬಿಟ್ಟಿದೆ.
ಈ ತೆರೆ ಸರಿಸಿ ಅನು ಎಲ್ಲರಂತೆ ಬಾಳುವುದನ್ನು ತಾನು ನೋಡಲು ಸಾಧ್ಯವಿಲ್ಲದೇ ನೀಲಳ ಮನಸ್ಸಿನ ಈ ಹೋರಾಟ ಅಲ್ಲಿ ಯಾರಿಗೂ ತಿಳಿಯದಂತಿರಲು ಬಲು ಸಂಯಮದಿಂದ ಸಹಜವಾಗಿರಲು ಯತ್ನಿಸಿ ಸೋಲುತ್ತಿದ್ದಳು.
ಇದಾವುದರ ಅರಿವಿಲ್ಲದ ಜಗದೀಶ ಅತ್ಮೀಯವಾಗಿ ಸ್ವಾಮಿನಾಥ್ ದಂಪತಿಗಳೊಂದಿಗೆ ನಡೆದುಕೊಳ್ಳುತ್ತಿದ್ದ.
ತನ್ನ ಮಾತುಕತೆ ವರ್ತನೆಗಳಿಂದ ಜಗದೀಶ್ ಒಂದು ಸುಂದರ ಸಂಸಾರದ ಚಿತ್ರಣವನ್ನೇ ಸ್ವಾಮಿನಾಥ ದಂಪತಿಗಳಿಗೆ ಉಂಟುಮಾಡಿದ್ದ.
ತಂದೆಯ ಈ ನಾಟಕವನ್ನು ನೋಡುತ್ತ ಮನದೊಳಗೆ ಜುಗುಪ್ಸೆಗೊಂಡರೂ ತಾನೂ ಕೂಡ ಆ ನಾಟಕದಲ್ಲಿ ಪಾತ್ರವಾಗಲು ಯತ್ನಿಸಿದಳು ಅನು.
ಆದರೆ ರಾಕೇಶನ ಆರಾಧನಾ ನೋಟವನ್ನು ಅವಳಿಂದ ಸಹಿಸಲಾಗುತ್ತಿಲ್ಲ.
ಇಂತಹ ನೋಟವನ್ನು ಅವಳಿಲ್ಲಿ ನಿರೀಕ್ಷಿಸಿರಲಿಲ್ಲ.
ಅಪ್ಪನ ಅಯ್ಕೆ ಎಂದಾಗಲೇ ಮನಸ್ಸಿಗೆ ಅಸಡ್ಡೆ ಮೂಡಿತ್ತು.
ಅದರೆ ಈಗ ಈ ಸಜ್ಜನ, ಸರಳ ವೃಕ್ತಿಗಳನ್ನು ಕಂಡಾಗ ಅವಳ ಕಲ್ಪನೆಗಳೆಲ್ಲ ತಲೆಕೆಳಗಾಗಿ ನಿರ್ಲಕ್ಷಿಸದಿಂದಿರಬೇಕೆಂದಿದ್ದ ಅವಳ ವರ್ತನೆ ಬದಲಾಗಿತ್ತು.
ದಿನಗಳಿಂದ ಪರಿಚಿತವೇ ಎಂಬ ಭಾವ ಅವಳಲ್ಲಿ ಮೂಡಿತ್ತು.
ಅತ್ಮೀಯತಯಿಂದಲೇ ನಡೆಸಿಕೊಂಡ ಸ್ವಾಮಿನಾಥ್ ದಂಪತಿಗಳು ಅಲ್ಲೊಂದು ಸೌಹಾರ್ದ ವಾತಾವರಣ ನಿರ್ಮಿಸಿಬಿಟ್ಟರು.
ಅನುವನ್ನು ಅವರು ಮೆಚ್ಚಿದ್ದಾರೆಂದು ಅವರ ಮಾತುಕತೆಯಲ್ಲಿಯೇ ತಿಳಿಯುತ್ತಿತ್ತು.
ಅನುವಿನ ಗಂಭೀರತೆಯನ್ನು ಗಮನಿಸಿಯೋ ಏನೋ ಅವರು ಅಪ್ಟಿ ತಪ್ಪಿ ಕೂಡ ಹೆಣ್ಣು ನೋಡಲು ಬಂದವರೆಂದು ವರ್ತಿಸಲಿಲ್ಲ.
ಸ್ನೇಹಿತರ ಮನೆಗೆ ಬಂದವರಂತೆ ಅತ್ಯಂತ ಸರಳವಾಗಿ ಸಹಜವಾಗಿ ನಡೆದುಕೊಳ್ಳುತ್ತಿದ್ದರು.
ಕಾಫಿ ತಿಂಡಿ ಎಲ್ಲಾ ಮುಗಿದ ಮೇಲೆ ಹೊರಟು ನಿಂತಾಗ ಊಟ ಮುಗಿಸಿಯೇ ಹೋಗಬಹುದಲ್ಲ ಎಂದು ನೀಲ ಒತ್ತಾಯಿಸಿದರು.
ಇನ್ನೊಮ್ಮೆ ಬಂದಾಗ ಖಂಡಿತಾ ಊಟ ಮಾಡಿಯೇ ಹೋಗುತ್ತೇವೆ.
‘ತಾವು ಒಮ್ಮೆ ನಮ್ಮ ಮನೆಗೆ ಬನ್ನಿ’ ಎಂದು ಆಹ್ವಾನಿಸಿದರು.
ಅನು ನೀನೂ ಬಾಮ್ಮ ಎಂದು ಅತ್ಮೀಯವಾಗಿ ಆಹ್ವಾನಿಸಿದಾಗ ಸುಮ್ಮನೆ ಅಗಲೆಂಬಂತೆ ತಲೆಯಾಡಿಸಿಬಿಟ್ಪಳು ಅನು.
ಅವರು ಅತ್ತ ಹೊರ ಹೋದೊಡನೆ ಅನು ತನ್ನ ರೂಮು ಸೇರಿಕೊಂಡು ಬಿಟ್ಟಳು.
ಸ್ವಾಮಿನಾಥ್ ಸಂಸಾರವನ್ನು ಹೊರಗಿನವರೆಗೂ ಬೀಳ್ಕೊಟ್ಟು ಬಂದ ಜಗದೀಶ್ ನೀಲಳನ್ನು ಹುಡುಕಿಕೊಂಡು ಅಡುಗೆ ಮನೆಗೆ ಬಂದ.
“ನೀಲಾ, ಈ ಸಂಬಂಧ ದಿವ್ಯವಾಗಿದೆ.
ಹುಡುಗ ಡಾಕ್ಟರ್.
ಒಬ್ಬನೇ ಮಗ.
ಅಪ್ಪ ಕೂಡ ಚೆನ್ನಾಗಿ ಸಂಪಾದಿಸಿ ಇಟ್ಟಿದ್ದಾರೆ.
ಅವರ ಮಾತುಕತೆ ಗಮನಿಸಿದರೆ ಅವರು ನಿನ್ನ ಮಗಳನ್ನು ಒಪ್ಪಿಕೊಂಡಿದ್ದಾರೆ ಅನ್ನಿಸುತ್ತೆ.
ಈ ಸಂಬಂಧನೇನಾದ್ರೂ ಅವಳು ಒಪ್ಪಲಿಲ್ಲ ಅಂದ್ರೆ ಈ ಜನ್ಮದಲ್ಲಿ ನಾನು ಅವಳಿಗೆ ಗಂಡು ಹುಡುಕುವುದಿಲ್ಲ.
ತಮ್ಮ ಮನೆಗೆ ಬರೋ ಸೊಸೆ ಏನೂ ತರೋದು ನಮಗೆ ಇಷ್ಟ ಇಲ್ಲಾ ಅಂದಿದ್ದಾರೆ.
ಅಂದ್ರೆ ವರದಕ್ಷಿಣೆ, ಒಡವೆ ಏನೂ ಬೇಡ ಅಂತ.
ಇಂತ ಸಂಬಂಧ ಸಿಗೋದು ನಮ್ಮ ಪುಣ್ಯ.
ಆದಷ್ಟು ಬೇಗ ಮದ್ವೆ ಮುಗ್ಸಿಬಿಡೋಣ.
ಅವಳೇನಾದರೂ ತರಲೆ ತೆಗೆದ್ರೆ ಸರಿಯಾಗಿ ಉಗಿದು ಒಪ್ಸು ಗೊತ್ತಾಯ್ತ.
ಅವಳ ತಾಳಕ್ಕೆ ತಕ್ಕಂತೆ ಕುಣಿಬೇಡ.
ಆಮೇಲೆ ನಿನ್ನ ಕಥೆ ತರ ಅಗೋದು ಬೇಡ” ಉತ್ತರಕ್ಕೂ ಕಾಯದೆ ದಡ ದಡ ಹೊರ ನಡೆದು ಬಿಟ್ಟ.
ಪಾತ್ರೆಗಳನ್ನೆಲ್ಲ ಸಿಂಕ್‌ಗೆ ಹಾಕಿ ಅಡುಗೆ ಮನೆ ಕ್ಲೀನ್ ಮಾಡಿದಳು.
ಸಂಜೆ ತಿಂಡಿ ತಿಂದಿದ್ದರಿಂದ ಅನು ಊಟ ಮಾಡುವುದಿಲ್ಲ.” ರಾತ್ರಿಗೆ ಅಡುಗೆ ಮಾಡಬೇಕೋ ಬೇಡವೋ ಅನುಮಾನಿಸಿದಳು.
ತನಗೂ ಊಟ ಸೇರುವುದಿಲ್ಲ.
ಅವರೊಬ್ಬರಿಗೆ ತಾನೇ, ತಿಂಡಿ ಮಿಕ್ಕಿದೆ.
ಅದೇ ಆಗುತ್ತೆ.
ಏನಾದ್ರೂ ಅಂದುಕೊಳ್ಳಲಿ, ತನಗಂತೂ ಈಗ ಅಡುಗೆ ಮಾಡೋ ಮೂಡಿಲ್ಲ ಎಂದುಕೊಂಡ ನೀಲಾ ಹಾಲು ಕಾಯಿಸಿ ಸೀದಾ ಮಗಳ ರೂಮಿಗೆ ನಡೆದಳು.
ಅಂಗಾತ ಮಲಗಿದ್ದ ಅನು ಮೇಲಿನ ಫ್ಯಾನನ್ನೇ ನೋಡುತ್ತ ಮಲಗಿದ್ದಳು.
ಮುಖದ ಭಾವ ನಿರ್ಲಿಪ್ತವಾಗಿತ್ತು.
ತಾನೀಗ ಬಾಳಿನ ಮುಖ್ಯ ತಿರುವಿನಲ್ಲಿದ್ದೇನೆ.
ಮದುವೆ ಎಂಬ ಮಹತ್ವ ಘಟನೆ ನಡೆಯಲಿದೆ ಎಂಬ ಯಾವ ಆಲೋಚನೆಗಳೂ ಇಲ್ಲದೆ ಮೌನವಾಗಿ, ಕನಸುಗಳ ಹೆಣೆದು ಸ್ವಪ್ನ ಲೋಕದಲ್ಲಿ ವಿಹರಿಸಬೇಕಿದ್ದ ಅನು ಏನೂ ನಡೆದೇ ಇಲ್ಲವೆನ್ನುವಂತೆ ಮಲಗಿರುವುದು ನೀಲಳ ಕರುಳನ್ನು ಚುರಕ್ಕೆನಿಸಿತು.
ಎಲ್ಲಾ ಮಕ್ಕಳಂತೆ ತನ್ನ ಮಗಳೂ ಬೆಳೆದಿದ್ದರೆ, ಅಪ್ಪ ಅಮ್ಮನ ಸುಂದರ ದಾಂಪತ್ಯ ಕಂಡಿದ್ದರೆ, ಈ ಅನು ಇಷ್ಟೇಕೆ ಸೂಕ್ಷ್ಮ ಮನಸ್ಸಿನವಳಾದಳು.
ಇಂತಹ ಎಷ್ಟು ದಾಂಪತ್ಯದ ನಡುವೆಯೇ ಹುಟ್ಟಿ ಬೆಳೆದ ಮಕ್ಕಳೆಲ್ಲರೂ ತಮ್ಮ ತಮ್ಮ ಸುಂದರ ಬದುಕಿನಲ್ಲಿ ತೇಲುತ್ತಿಲ್ಲವೇ.
ಇವಳೊಬ್ಬಳೇಕೆ ಹೀಗಾದಳು.
ಮದುವೆ ಎಂದರೆ ಸಿಡಿದು ಬಿಡುತ್ತಾಳೆ.
ಗಂಡಸರೆಂದರೆ ಅಸಯ್ಯಿಸಿಕೊಳ್ಳುತ್ತಾಳೆ.
ಇಂತಹ ಮನಸ್ಥಿತಿಯಲ್ಲಿರುವ ಅನುವನ್ನು ಮದುವೆಯಾಗೆಂದು ಹೇಗೆ ಕೇಳುವುದು.
ಧೈರ್ಯ ಸಾಲದಾಯಿತು.
ಅವಳು ಒಪ್ಪದಿದ್ದರೆ ನನ್ನ ಕಥೆಯಂತಾಗುತ್ತದೆ ಎಂದ ಪತಿಯ ಮಾತು ನೆನಪಾಯಿತು.
ಹಾಲನ್ನು ಟೇಬಲ್ ಮೇಲೆ ಇರಿಸಿ ಮಾತಾಡದೆ ಹೊರ ಬಂದುಬಿಟ್ಟಳು.
ತನ್ನ ಕಥೆ,  ಎಲ್ಲವೂ ನಾ ಬಯಸಿದಂತೆ ಆಗಿದ್ದರೆ ತನ್ನ ಕಥೆ ಬೇರೆಯದೇ ಅಗಿರುತ್ತಿತ್ತು.
ಪ್ರೇಮ ಸಾಮ್ರಾಜ್ಯದ ಒಡತಿಯಾಗಿ, ಒಲವೇ ಬದುಕು, ಬದುಕೇ ಒಲವು ಎಂದು ಸದಾ ಒಲವು ತುಂಬಿದ ಬದುಕಿನಲ್ಲಿ ತೇಲುತಲಿರುತ್ತಿದ್ದೆ .
ವಿಧಿ ನನ್ನ ಹಣೆ ಬರಹವನ್ನು ಬದಲಾಯಿಸಿ ಬಿಟ್ಚಿತು.
ಈ ಜಗದೀಶ್ ನಮ್ಮ ಮನೆಗೆ ಬಾರದಿರುತ್ತಿದ್ದರೆ, ನಾನವರಿಗೆ ನನ್ನ ಒಲವನ್ನು ಹೇಳಿಕೊಳ್ಳದಿದ್ದರೆ, ರೇ ರಾಜ್ಯದಲ್ಲಿಯೇ ಮುಳುಗಿ ಹೋದಳು ನೀಲ.
ಚುಮು ಚುಮು ಬೆಳಗು, ಅರೆ ಕತ್ತಲೆ ಅರೆ ಬೆಳಕು.
ಹಕ್ಕಿಗಳ ಚಿಲಿಪಿಲಿ ಸ್ವರ.
ಇಂತಹ ಮುಂಜಾವುಗಳೆಂದರೆ ಅತ್ಯಂತ ಪ್ರಿಯವಾದದ್ದು ನೀಲಾಗೆ.
ಎಲ್ಲರೂ ಮಲಗಿದ್ದರೂ ತಾನೊಬ್ಬಳೇ ಎದ್ದು ಮನೆಯ ಮುಂದೆ ದಿನಕ್ಕೊಂದು ರಂಗೋಲಿ ಇರಿಸಿ, ಅದನ್ನೊಮ್ಮೆ ಕಣ್ತುಂಬಿಕೊಂಡು, ಹೂ ಬುಟ್ಟಿ ಕೈಲಿಟ್ಟುಕೊಂಡು ತೋಟಕ್ಕೆ ಹೊರಟಳೆಂದರೆ ಹೂ ಬುಟ್ಟಿ ತುಂಬಾ ಹೂ ತುಂಬಿದರೂ ಮನೆಗೆ ಮರಳಲು ಇಷ್ಟವಾಗುತ್ತಿರಲಿಲ್ಲ.
ಬಣ್ಣ ಬಣ್ಣದ ಹೂ ಒಂದೇ ಎರಡೇ, ತಾನೇ ಆಸೆಪಟ್ಬು ಎಲ್ಲೆಲ್ಲಿಂದಲೋ ತರಿಸಿದ ನೂರೆಂಟು ತರಹದ ಗುಲಾಬಿ, ದಾಸವಾಳ, ಸೇವಂತಿಗೆ ಅಬ್ಬಾ ಇಡೀ ತೋಟವೇ ಹೂವಿನ ಮಯವಾಗಿತ್ತು.
ಒಂದೊಂದು ಹೂವಿನ ಬಳಿಗೂ ಹೋಗಿ ಅವುಗಳೊಂದಿಗೆ ಪಿಸುಪಿಸು ಮಾತನಾಡುತ್ತ ಬೊಗಸೆಯಲ್ಲಿ ಇರಿಸಿ ಹೂಮುತ್ತ ನಿಡುತ್ತ ಮಕ್ಕಳಂತೆ ಆಟವಾಡುತ್ತಿದ್ದರೆ ಹೊತ್ತು ಹೋಗಿದ್ದೇ ತಿಳಿಯುತ್ತಿರಲಿಲ್ಲ.
ಮೆಲ್ಲನೆ ಮೇಲೇಳುತ್ತಿದ್ದ ಕೆಂಬಣ್ಣದ ರವಿ ತನ್ನ ಬಣ್ಣ ಕಳೆದುಕೊಳ್ಳುವ ತನಕವೂ ತೋಟದಲ್ಲೆಲ್ಲ ಅವಳದೇ ಅಧಿಪತ್ಯ.
ಇಡೀ ತೋಟ ಸುತ್ತಿ ರಂಗು ರಂಗಿನ ಹೂ ಕೊಯ್ದು ಕಾಲೇಜಿನ ನೆನಪಾಗಿ ಮನೆಯತ್ತ ಹೊರಡುತ್ತಿದ್ದಳು.
ಹೀಗೊಂದು ದಿನ ತೋಟದಿಂದ ಮರಳುತ್ತಿರುವಾಗಲೇ ಮನೆಯ ಮುಂದೆ ಜಾಗಿಂಗ್ ಹೊರಟ ಅವನು ನಿಂತಿದ್ದು, ಚಿತ್ತ ಚಿತ್ತಾರದ ರಂಗವಲ್ಲಿಯತ್ತಲೇ ಕಣ್ಣು ನೆಟ್ಟು ತನ್ನ ಜಾಗಿಂಗ್‌ನ್ನು ಮರೆತು ಇಹಲೋಕದ ಅರಿವೇ ಇಲ್ಲದ ನಿಂತಿದ್ದವನನ್ನು ಎಚ್ಚರಿಸಲು ತಾನು ಕೆಮ್ಮಿದ್ದು.
ತಟ್ಟನೆ ಇತ್ತ ತಿರುಗಿದ ಆತ “ಹೌ ಮಾರ್ವಲೆಸ್” ಎಂದಾಗ ರಂಗವಲ್ಲಿಗೋ, ತನಗೋ ತಿಳಿಯದೆ ಗಲಿಬಿಲಿಗೊಂಡಾಗ, ತಟ್ಟನೆ ಆತ ‘ಈ ರಂಗೊಲಿ ತುಂಬಾ ಚೆನ್ನಾಗಿದೆ ನೀವು ಬಿಡಿಸಿದೆ’ ಎಂದಿದ್ದ .
ಹೌದೆನ್ನುವಂತೆ ತಲೆಯಾಡಿಸಿದ್ದಳು.
“ವೆರಿ ನೈಸ್ ಹಾಬಿ ಕೀಪ್ ಇಟ್ ಅಪ್” ಎಂದವನೇ ಹೊರಡಲು ಅನುವಾದೊಡನೆ ತನಗೆ ಏನನಿಸಿತೋ ತಕ್ಷಣವೇ ಕೈಯಲ್ಲಿದ್ದ ಗುಲಾಬಿಯನ್ನು ತಗೊಳ್ಳಿ ಎಂದು ಕೊಟ್ಬುಬಿಟ್ಟಿದ್ದೆ.
ಕಣ್ಣರಳಿಸಿ ಗುಲಾಬಿ ತಗೆದುಕೊಂಡು “ಥ್ಯಾಂಕ್ಯೂ, ಥ್ಯಾಂಕ್ಯೂ ವೆರಿಮಚ್” ತುಂಟನಗೆ ಚೆಲ್ಲಿ ಆತ ಬೆನ್ನು ತಿರುಗಿಸಿದ್ದರೆ, ನೀಲಾ ಎಲ್ಲೋ ತೇಲಿಹೋಗಿದ್ದಳು.
ಅಂದಿನಿಂದ ಪ್ರಾರಂಭವಾಗಿತ್ತು ಅವರ ರಂಗೋಲಿ, ಗುಲಾಬಿ ಸ್ನೇಹ.
ಮೊದಲೇ ರಂಗೋಲಿ ಬಿಡಿಸುವುದೆಂದರೆ ಅತ್ಯಂತ ಆಸಕ್ತಿ.
ಈಗ ಅದನ್ನೂ ಮೆಚ್ಚುವವರಿದ್ದಾರೆ ಅಂದರೆ ಕೇಳಬೇಕೆ.
ವಿಶೇಷ ಆಸಕ್ತಿಯಿಂದ ದಿನಕ್ಕೊಂದು ರೀತಿಯ ರಂಗೋಲಿ ಬಿಡಿಸಿ ಬಣ್ಣ ಬಣ್ಣದ ಪುಡಿ ಹಾಕಿ ವಿಶೇಷ ಮೆರುಗು ನೀಡುತ್ತಿದ್ದಳು.
ತೋಟಕ್ಹೋದೊಡನೆ ಅತ್ಯಂತ ಸುಂದರವಾದ ಗುಲಾಬಿ ಆರಿಸಿಕೊಳ್ಳುತ್ತಿದ್ದಳು.
ಮೊದಲಿನಂತೆ ಹೆಚ್ಚು ಹೊತ್ತು ತೋಟದಲ್ಲಿರಲು ಅವಳಿಂದ ಈಗ ಸಾಧ್ಯವಾಗುತ್ತಿರಲಿಲ್ಲ.
ಬೇಗ ಬೇಗ ಬುಟ್ಟಿ ತುಂಬಿಸಿ ಧಾವಿಸುವಷ್ಪರಲ್ಲಿ ಆತ ರಂಗೋಲಿ ನೋಡುತ್ತ ತನ್ಮಯನಾಗಿರುತ್ತಿದ್ದ.
ಆ ತನ್ಮಯತೆಯನ್ನೇ ನೀಲ ಬಹುವಾಗಿ ಮೆಚ್ಚುತ್ತಿದ್ದುದು.
ಅದೇನು ಹುಚ್ಚು ಆಸಕ್ತಿ.
ಗಂಡಸರಿಗೂ ಈ ರಂಗೋಲಿ ಹುಚ್ಚಿರುತ್ತದೆಯೇ ಎಂದು ಅಚ್ಚರಿ ಪಡುತ್ತಿದ್ದಳು.
ತಾನು ಬಂದು ನಿಂತಿರುವುದು ಕೂಡ ಅರಿವಿಲ್ಲದಂತೆ ಆ ರಂಗೋಲಿಯಲ್ಲಿ ಮುಳುಗಿ ಹೋಗಿರುತ್ತಿದ್ದ.
ನೀಲ ಎಚ್ಚರಿಸದಿದ್ದರೆ ಇಡೀ ದಿನ ಹೀಗೆಯೇ ನಿಂತು ಬಿಡುತ್ತಾನೇನೋ ಎಂದು ಗಾಬರಿಯಾಗುತ್ತಿತ್ತು.
ಪ್ರತಿದಿನವೂ ತಾನು ಹುಸಿ ಕೆಮ್ಮಿಯೇ ಆತನನ್ನು ಎಚ್ಚರಿಸಬೇಕಾಗುತ್ತಿತ್ತು.
ಯಾವುದೋ ಆನಂದ ಲಹರಿಯಿಂದ ಈಚೆ ಬಂದವನಂತೆ ಇಹಕ್ಕೆ ಬರುತ್ತಿದ್ದ.
ಅವಳನ್ನು ಕಂಡೊಡನೆ ಆಕರ್ಷಕ ನಗೆ ಚೆಲ್ಲಿ “ಮಾರ್ವಲೆಸ್” ಎನ್ನುತ್ತಿದ್ದ.
ಪ್ರತಿದಿನವೂ ಮಾರ್ವಲೆಸ್ ಎಂದು ಕೇಳಿ ಕೇಳಿ ಈತನಿಗೆ ಈ ಪದ ಬಿಟ್ಟರೆ ಬೇರೆ ಪದ ಗೊತ್ತಿಲ್ಲವೇ ಎಂದುಕೊಳ್ಳುತ್ತಿದ್ದಳು ನೀಲ.
ಅವಳು ಕೊಡುವ ಮುನ್ನವೇ ಹೂವಿಗಾಗಿ ಕೈ ಚಾಚುತ್ತಿದ್ದ.
ಆತನಿಗೆಂದೇ ಇಡೀ ತೋಟ ಹುಡುಕಿ ತೋಟದಲ್ಲಿಯೇ ಅತ್ಯಂತ ಸುಂದರವಾದ ಹೂ ಹುಡುಕಿ ಕೈಯಲ್ಲಿರಿಸಿಕೊಂಡಿರುತ್ತಿದ್ದಳು.
ಆತ ಕೈ ಚಾಚಿದೊಡನೆ ಮಂತ್ರಮುಗ್ದಳಾಗಿ ಕೈ ನೀಡಿ ಹೂ ಕೊಡುತ್ತಿದ್ದಳು.
ಅಪ್ರತಿಮವಾದುದ್ದೇನೋ ಪಡೆಯುವಂತೆ ಅದನ್ನು ಪಡೆದು ಅದೇ ಪದ ‘ಥ್ಯಾಂಕ್ಯೂ, ಥ್ಯಾಂಕ್ಯೂ ವೆರಿಮಚ್’ ಎಂದು ನುಡಿದು ನಗೆ ಚೆಲ್ಲಿ ಅಲ್ಲಿಂದ ಧಾವಿಸಿಬಿಡುತ್ತಿದ್ದ.
ಅವನು ಓಡುವುದನ್ನು ನೋಡುತ್ತ ನಿಂತುಬಿಡುತ್ತಿದ್ದಳು ನೀಲ.
ಅವನಾರು, ಅವನ ಹೆಸರೇನು.
ಎಲ್ಲಿದ್ದಾನೆ, ಏನು ಮಾಡುತ್ತಿದ್ದಾನೆ, ಇವ್ಯಾವುದೂ ನೀಲಳಿಗೆ ಗೊತ್ತಿರಲಿಲ್ಲ.
ಪ್ರತಿದಿನ ರಂಗೋಲಿ ಬಿಡಿಸುವುದು, ಆತ ಅದನ್ನು ಮೆಚ್ಚುವುದು, ಅವನಿಗಾಗಿ ಸುಂದರ ಹೂವೊಂದನ್ನು ನೀಡುವುದು ಇದಿಷ್ಟೇ.
ಅಲ್ಲಿಂದ ಮುಂದಕ್ಕೆ ಆ ಸ್ನೇಹ ದಾಟಲೇ ಇಲ್ಲ.
ಆತನ ಹೆಸರಾದರೂ ಏನೆಂದು ತಿಳಿದುಕೊಳ್ಳಬೇಕೆಂದು ಪ್ರತಿ ದಿನ ಯೋಚಿಸುತ್ತಿದ್ದಳು.
ಆದರೆ ಆತ ಎದುರಿಗಿದ್ದಾಗ ಅದು ಮರೆತೇ ಹೋಗುತ್ತಿತ್ತು.
ಅಂತೂ ಒಂದು ದಿನವೂ ತಪ್ಪಿಸಿಕೊಳ್ಳದಂತೆ ಆತ ಬರುತ್ತಿದ್ದ.
ಇವಳೂ ಕೂಡ ಎಪ್ಟೇ ಕಷ್ಟವಾದರೂ ರಂಗೋಲಿ ಇಡುವುದನ್ನು ಮರೆಯುತ್ತಿರಲಿಲ್ಲ.
ಸುಮಾರು ನಾಲ್ಕೈದು ತಿಂಗಳು ಹೀಗೇ ನಡೆದಿತ್ತು ಅಂತ ಕಾಣಿಸುತ್ತೆ.
ಅಂದು ನೀಲಳಿಗೆ ಪರೀಕ್ಷೆ.
ರಂಗೋಲಿ, ತೋಟ ಅಂತಾ ಟೈಂ ವೇಸ್ಟ್ ಮಾಡಬೇಡ.
ಸುಮ್ನೆ ಓದ್ಕೊ ಅಂತಾ ಅವರಪ್ಪ ತಾಕೀತು ಮಾಡಿದ್ದರಿಂದ, ಅವಳಿಗೂ ಪರೀಕ್ಷೆಯ ಟೆನ್ಷನ್.
ಹಾಗಾಗಿ ಆತನನ್ನು ಮರೆತೇಬಿಟ್ಟಳು.
ಆದೇಕೋ ನೆನಪಾಗಿ ಗಡಬಡನೆ ರೂಮಿನಿಂದ ಹೊರಬಂದು ಕಿಟಕಿಯ ತರೆ ಸರಿಸಿ ಹೊರ ದೃಷ್ಟಿ ಹರಿಸಿದರೆ, ಆತ ಅಲ್ಲಿಯೇ ನಿಂತಿದ್ದಾನೆ.
ಪ್ರತಿ ದಿನದ ಆನಂದ ಆ ಮೊಗದಲ್ಲಿಲ್ಲ.
ಏನೋ ಕಳೆದುಕೊಂಡಂತ ವಿಷಾದ ಭಾವ.
ಅದೆಷ್ಟು ಹೊತ್ತಿನಿಂದ ಅಲ್ಲಿ ನಿಂತಿದ್ದನೋ, ನಿರಾಶೆಯಿಂದ ಬಾಗಿಲ ಕಡೆಗೊಮ್ಮೆ ದೀರ್ಘ ನೋಟ ಹರಿಸಿ, ಭಾರವಾದ ಹೆಜ್ಜೆ ಇರಿಸುತ್ತ ಆತ ಹೋಗುತ್ತಿದ್ದರೆ, ನೀಲಳ ಹೃದಯದಲ್ಲಿ ಕೋಲಾಹಲ.
ಒಂದೆಡೆ ತಳಮಳ, ಮತ್ತೊಂದೆಡೆ ಪುಳಕ.
ತಟ್ಟನೆ ರೋಮಾಂಚಿತಳಾದಳು.
ಅವನು ತನ್ನನ್ನು ಮಿಸ್ ಮಾಡಿಕೊಳ್ಳುತ್ತಿದ್ದಾನೆ.
ಇಂದು ತಾನು ಕಾಣಲಿಲ್ಲವೆಂದು ಆತನಿಗೆ ನಿರಾಶೆಯಾಗಿದೆ.
ಅಂದರೆ ಆತ ‘ಓಹ್’ ಮೊಗ ಮುಚ್ಚಿಕೊಂಡಳು.
ನನ್ನದೆಯ ಕೋಲಾಹಲಕ್ಕೆ ಆತನ ಇಂದಿನ ವರ್ತನೆಯೇ ಕಾರಣ.
ಈ ಪುಳಕ ತಳಮಳ, ರೋಮಾಂಚನ ಅವನಿಂದಲೇ.
ಇದು ಹೇಗೆ ಸಾಧ್ಯವಾಯಿತು.
ಈ ಪುಳಕ, ತಳಮಳ ಅದೇನಾ, ಓಹ್ ಇದಿಷ್ಟು ಸುಖ ತರುತ್ತದೆಯೇ, ಇಷ್ಟೊಂದು ಹಿತ ನೀಡುತ್ತದಯೇ, ಪರೀಕ್ಷೆ ಎನ್ನುವುದೇ ಆ ಗಳಿಗೆಗೆ ಮರೆತು ಹೋಯಿತು.
ಅಂದಿನ ಬೆಳಗು ಹೊಸ ಬೆಳಕಾಗಿತ್ತು.
ರಂಗೋಲಿ ಇಡುವ ಕೈ ಕಂಪಿಸುತ್ತಿದ್ದವು.
ತುಟಿಗಳು ಮೆಲ್ಲನೆ ಅದುರುತ್ತಿದ್ದವು.
ಹೃದಯ ಡವಡವ ಹೊಡೆದುಕೊಳ್ಳುತ್ತಿತ್ತು.
ಅಂತೂ ಕಷ್ಟಪಟ್ಟು ರಂಗೋಲಿ ಮುಗಿಸಿದಳು.
ತೋಟಕ್ಹೋದರೆ ಹೂ ಕೊಯ್ಯಲು ಕೈಯೇ ಏಳುತ್ತಿರಲಿಲ್ಲ.
ಬಲವಂತವಾಗಿ ಹೂ ಬಿಡಿಸಿ, ಕೆಂಪು ಗುಲಾಬಿಯೊಂದನ್ನು ಕೈಯಲ್ಲಿರಿಸಿಕೊಂಡರೆ ಇಡೀ ಕೈ ಬೆವರಿ ಹಣೆಯ ಮೇಲೆ ಬೆವರಿನ ಸಾಲು ಮುತ್ತುಗಳಂತೆ ನಿಂತವು.
ನಿಧಾನವಾಗಿ ಹೆಜ್ಜೆ ಹಾಕಿ ಬಂದರೆ ಆತ ನಿಂತಿದ್ದಾನೆ.
ಅದೇ ಸಂತೋಷದ ಲಹರಿ, ಅದೇ ತಾದ್ಯಾತ್ಮತೆ, ಆದೇ ಇಹದ ಪರಿವೇ ಇಲ್ಲದ ನೋಟ.
ಅಲ್ಲೊಂದು ಬದಲಾವಣೆ ಅವಳ ಸೂಕ್ಷ್ಮ ಕಣ್ಣಿಗೆ ಗೋಚರಿಸಿಬಿಟ್ಟಿತು.
ತಣ್ಣನೆ ಗಾಳಿ ಬೀಸಿದಾಗ ಅವಳಿಗರಿವೇ ಇಲ್ಲದೇ “ಅಹಾಹಾ” ಎಂದು ನಡುಗಿ ಬಿಟ್ಟಳು.
ತಟ್ಟನೆ ತಲೆ ಎತ್ತಿದ.
ಸಾವಿರ ನಕ್ಷತ್ರಗಳ ಹೊಳಪು.
ಆ ಪ್ರಖರತಗೆ ತಲೆ ತಗ್ಗಿಸಿಬಿಟ್ಟಳು.
ಅರ್ಥವಾಗಿ ಹೋಯಿತು ಅವಳ ಹೃದಯಕ್ಕೆ.
ಬಾಯಿ ಬಿಟ್ಟು ಏನೂ ಹೇಳಬೇಕಾಗಿರಲಿಲ್ಲ.
ಮೆಲ್ಲನೆ ನಡುಗುತ್ತಿರುವ ಕೈಗಳೆತ್ತಿ ಹೂ ನೀಡಿದಳು.
ನೋಟ ಬೆರೆಸುವ ಧೈರ್ಯ ಸಾಲಲಿಲ್ಲ.
ತಗ್ಗಿಸಿದ ತಲೆ, ಮುತ್ತಿಟ್ಟ ಬೆವರಿನ ಸಾಲು ಹಣೆಯ ಮೇಲೆ, ಕಂಪಿಸುವ ಕೈಯಲ್ಲಿ ಕೆಂಪು ಗುಲಾಬಿ.
ಎಷ್ಟು ಹೊತ್ತಾದರೂ ಹೂ ತೆಗೆದುಕೊಳ್ಳುವ ಕೈ ಮುಂದೆ ಬಾರದಿದ್ದಾಗ ತಟ್ಟನೆ ತಲೆ ಎತ್ತಿದರೆ, ಆರಾಧನಾ ನೋಟ.
ಅದೆಷ್ಟು ಹೊತ್ತು ಹೀಗೆ ನಿಂತಿರುತ್ತಿದ್ದರೋ, ಅವಳೇ ಮೊದಲು ಎಚ್ಚೆತ್ತಳು.
ಅವನ ಕೈಗೆ ಹೂ ತುರುಕಿ ಓಡುವ ನಡಿಗೆಯಲ್ಲಿ ಹಿಂತಿರುಗಿದಳು.
ಆ ನಡಿಗೆಯ ಲಾಸ್ಯ, ನೀಳ ಜಡೆಯ ನಾಟ್ಯ, ಕೈಯಲ್ಲಿದ್ದ ಕೆಂಪು ಗುಲಾಬಿ ಹೊಸ ಲೋಕವನ್ನೇ ತೆರೆಸಿತು.
ಮೆಲ್ಲನೆ ಹೂವಿಗೆ ಮುತ್ತಿಟ್ಟವನೇ ಸಂಭ್ರಮದಿಂದ ಓಡತೊಡಗಿದ.
ಎಷ್ಟು ಓಡಿದರೂ ಇಂದವನಿಗೆ ದಣಿವೇ ಆಗಲಿಲ್ಲ.
ಹೊಸತು ಎಲ್ಲವೂ ಹೊಸ ಹೊಸತು.
ಹುಟ್ಟೋ ಸೂರ್ಯ ಹೊಸದಾಗಿ ಕಂಡ.
ಸಾಲು ಮರಗಳೆಲ್ಲ ಹೊಸತಾಗಿ ಕಂಡವು.
ಆಲ್ಲಿ ಓಡಾಡುತ್ತಿದ್ದ ಜನರೆಲ್ಲ ಹೊಸಬರಾಗಿ ಕಂಡರು.
ಅಂದೆಲ್ಲ ಎಲ್ಲವೂ ಹೊಸ ಹೊಸತು.
ರಾತ್ರಿಯೆಲ್ಲ ಅಶಾಂತಿ, ತಳಮಳ, ಉದ್ವಿಗ್ನತೆ, ಕಣ್ರೆಪ್ಪೆ ಮುಚ್ಚಲಾಗಲಿಲ್ಲ.
ಇಡೀ ಹಾಸಿಗೆ ಭರ್ತಿ ಹೊರಳಾಡಿ ಹೊರಳಾಡಿ ಸುಸ್ತಾದಳು ನೀಲಾ.
ಛೀ, ಇಂಥ ತಳಮಳಕ್ಕೆ ತಾನು ಸಿಕ್ಕಿಕೊಳ್ಳಬಾರದೆಂದು ತಾನು ಮಾಡಿದ್ದ ನಿರ್ಧಾರವೆಲ್ಲ ಏನಾಗಿಹೋದವು?
ಅಪ್ಪ ಏನೆಂದಿದ್ದ ಕಾಲೇಜು ಸೇರುವಾಗ?
ತನ್ನ ಮಗಳ ಬಗ್ಗೆ ಏನಾದರೂ ಹೊಸ ವಿಷಯ ಕಿವಿಗೆ ಬಿದ್ದರೆ, ಶಿಕ್ಷೆ ನಿನಗಲ್ಲ, ನನ್ನನ್ನೇ ಶಿಕ್ಷಿಸಿಕೊಳ್ಳುತ್ತೇನೆ ಎಂದಿದ್ದನಲ್ಲವೇ?
ಅಪ್ಪನಿಗಂತೂ, ಈ ಜಾತಿ ಅಂತಸ್ತುಗಳ ಕಾಳಜಿ ಬಹಳ.
ತಮಗಿಂತ ಉತ್ತಮವಾಗಿರುವಾತನೇ, ತಮ್ಮ ಆಂತಸ್ತುಗಳಿಗಿಂತ ಮೇಲಿರುವಾತನೇ ತನ್ನ ಅಳಿಯನಾಗುವಾತ ಎಂದೆಲ್ಲ ಕನಸು ಕಟ್ಟಿರುವಾಗ, ನಿರೀಕ್ಷೆ ಇಟ್ಟಿರುವಾಗ ತಾನು ಇಂತಹ ಅಶಾಂತಿ, ತಳಮಳ, ಉದ್ವಿಗ್ನತೆಗಳಿಗೆ ಈಡಾಗುವುದು ತರವಲ್ಲ.
ಮುಂದಿನ ಪರಿಣಾಮಗಳೇನಾಗಬಹುದು.
ಇದನ್ನು ಮುಂದುವರೆಸುವುದು ಬೇಡ.
ಆತನ್ಯಾರೋ ಹೇಗೋ ಏನೋ, ತಾನು ಮೂರ್ಖಳಾಗುವುದು ಬೇಡ.
ಈ ಕ್ಷಣಿಕ ಆಕರ್ಷಣೆಗಳಿಂದ ತಾನು ವಿಮುಖಳಾಗುವುದು ಬುದ್ಧಿವಂತೆಯ ಲಕ್ಷಣ.
ಅಪ್ಪನ ಭರವಸೆಯ ಮಗಳು ನಾನಾಗಬೇಕು, ಸಾಕು ಈ ತಳಮಳ, ಸಾಕು ಈ ಅಶಾಂತಿ, ಮನಸ್ಸಿನಿಂದ ಅವನನ್ನು ಕಿತ್ತೊಗೆಯಲು ಯತ್ನಿಸಿದಳು.
ಆ ಪ್ರಯತ್ನದಲ್ಲಿ ಸಫಲಳಾದಳು ಎನ್ನುವಂತೆ ರೆಪ್ಪೆ ಭಾರವಾದವು.
ಬೆಳಿಗ್ಗೆ ಅವಳು ಏಳಲೇ ಇಲ್ಲ.
ಅವಳಿಗೆ ಗೊತ್ತು, ಈ ವೇಳೆಗೆ ಅವನು ಬಾಗಿಲ ಬಳಿ ನಿಂತಿರುತ್ತಾನೆ.
ರಂಗೋಲಿ ಕಾಣದ ನೆಲ ಅವನನ್ನು ಅಣಕಿಸುತ್ತದೆ.
ಅಳಿಸಿಹೋದ ಅಸ್ಪಷ್ಟ ರಂಗೋಲಿ ನನ್ನ ಮನದ ಭಾವನೆಗಳನ್ನು ಅವನಿಗೆ ತಿಳಿಸಿಬಿಡುತ್ತವೆ.
ಇಂದು, ನಾಳೆ, ನಾಳಿದ್ದು ನನ್ನ ರಂಗೋಲಿ ಕಾಣದಿದ್ದಾಗ ನನ್ನನ್ನು ಅರ್ಥ ಮಾಡಿಕೊಳ್ಳುತ್ತಾನೆ.
ಒಂದೆರಡು ದಿನ ಆಷ್ಟೆ.
ನನ್ನನ್ನು ಮರೆತುಬಿಡುತ್ತಾನೆ.
ಅವಳು ಅಂದುಕೊಂಡಂತೆ ಆಯಿತು.
ಒಂದು ವಾರ ನೀಲ ರಂಗೋಲಿ ಇಡಲಿಲ್ಲ.
ಆತ ಅತ್ತ ಬರುವುದನ್ನೇ ಬಿಟ್ಟುಬಿಟ್ಟ.
ನಿರಾಶೆಯಿಂದ ಮನ ಮುದುಡಿದರೂ, ಒಳಿತೇ ಆಯಿತೆಂದು ಸಂತೈಸಿಕೊಂಡಳು.
ಯಾವುದೋ ಒಂದು ರಂಗೋಲಿ ಇಟ್ಟು ಒಳನಡೆದುಬಿಡುತ್ತಾಳೆ.
ಮೊದಲಿನ ಆಸಕ್ತಿ, ಉತ್ಸಾಹಗಳಾವುವೂ ಅವಳಲ್ಲಿ ಈಗ ಉಳಿದಿರಲಿಲ್ಲ.
ಬೆಳಿಗ್ಗೆ ಕಾಲೇಜಿಗೆ ಹೋಗಿದ್ದಾಳೆ ನೀಲ.
ಕಾಲೇಜಿಗೆ ಫೋನ್ ಬಂತು.
ತಂದೆಗೆ ಸೀರಿಯಸ್ ಅಂತಾ.
ಒಂದೇ ಉಸಿರಿಗೆ ಆಸ್ಪತ್ರೆಗೆ ಹಾರಿಬಂದರೆ ರಾಯರು ಹಾಸಿಗೆ ಮೇಲೆ ಮಲಗಿದ್ದಾರೆ. 
ಕಣ್ಮುಚ್ಚಿದ್ದಾರೆ “ಏನಾಯ್ತು ಅಪ್ಪನಿಗೆ?” ನಡುಗುವ ಧ್ವನಿಯಲ್ಲಿ ಕೇಳಿದಳು.
ಮನದ ತುಂಬ ಅಪಾಯದ ಭೀತಿ.
 “ಹೆದರಿಕೋಬೇಡಮ್ಮ ಈಗ ನಿಮ್ಮಪ್ಪ ಅಪಾಯದ ಅಂಚಿನಿಂದ ಪಾರಾಗಿದ್ದಾರೆ.
ಬೆಳಿಗ್ಗೆ ತುಂಬಾ ಎದೆನೋವು ಅಂತಾ ನರಳಿಬಿಟ್ಟರು.
ತಕ್ಪಣವೇ ಆಸ್ಪತ್ರೆಗೆ ಸೇರಿಸಿದ್ದೇವೆ.
ಹಾರ್ಟ್‌ ಅಟ್ಯಾಕ್ ಅಂತೆ.
ಈಗ ಹುಷಾರಾಗಿದ್ದಾರೆ.
ನಾಲ್ಕು ದಿನ ಇಲ್ಲೇ ಇರಬೇಕಾಗುತ್ತದೆ.
ಅಪ್ಪನ ಆಫೀಸಿನವರು ಹೇಳಿದಾಗ ನಿಧಾನವಾಗಿ ನಡೆದು ಬಂದು ರಾಯರ ಪಕ್ಕದಲ್ಲಿ ಕುಳಿತಳು.
“ಅಪ್ಪಾ, ನನ್ನ ಬಿಟ್ಟು ಹೋಗಬೇಡಪ್ಪ.
ಇದನ್ನು ತಡೆಯೋ ಶಕ್ತಿ ನಂಗಿಲ್ಲ.
ಅಮ್ಮನಂತೆ ಕ್ರೂರಿ ಆಗಬೇಡ.
ನಿನ್ನ ಹೃದಯನಾ ಯಾಕೆ ದುರ್ಬಲಗೊಳಿಸಿಕೊಂಡು ಬಿಟ್ಟೆ.
ಏನಂತ ಟೆನ್ಷನ್ ನಿಂಗಿತ್ತು” ಮನಸ್ಸಿನಲ್ಲಿಯೇ ಹೇಳಿಕೊಳ್ಳುತ್ತ ತಂದೆಯ ತಲೆ ಸವರುತ್ತ ಕಣ್ಣೀರು ಹಾಕುತ್ತಿದ್ದಾಳೆ.
“ಯಾಕಮ್ಮ ಆಳ್ತಾ ಇದ್ದೀಯಾ ನೀಲಾ.
ನಿಮ್ಮ ಅಪ್ಪನಿಗೆ ಏನೂ ಆಗಲ್ಲ.
ಆಫೀಸಿನ ಕೆಲಸದಲ್ಲಿ ಏನೋ ಟೆನ್ಷನ್.
ಎಲ್ಲಾ ಒಬ್ಬರೇ ನಿಭಾಯಿಸಬೇಕಲ್ಲ.
ನಿನಗೊಂದು ಮದ್ವೆ ಮಾಡುವ ತನಕ ನಿಮ್ಮಪ್ಪನಿಗೆ ಏನೂ ಆಗಲ್ಲ.
 ಧೈರ್ಯವಾಗಿರು ನಾವೆಲ್ಲ ಇಲ್ವಾ ನೋಡಿಕೊಳ್ತೀವಿ.
ಆಫೀಸಿನ ಬಗ್ಗೆ ತಲೆ ಕೆಡಿಸಿಕೊಳ್ಳಬೇಡ.
ಒಂದು ತಿಂಗಳು ಅವರು ರೆಸ್ಟ್ ತಗೊಳ್ಳಿ ನೀನು ಹೀಗೆ ಅವರ ಮುಂದೆ ಕಣ್ಣೀರು ಹಾಕಿ ಧೈರ್ಯಗೆಡಿಸಬೇಡಾ” ಬುದ್ದಿ ಹೇಳಿ ಕರ್ತವ್ಯದ ಕರೆಗೆ ಓಗೊಟ್ಟು ಹಿಂತಿರುಗಿದರು.
ಆಸ್ಪತ್ರೆಯಿಂದ ರಾಯರು ಡಿಸ್ಚಾರ್ಜ್‌ ಆಗುವ ತನಕ ನೀಲಾ ಅಪ್ಪನ ಪಕ್ಕ ಬಿಟ್ಟು ಕದಲಲಿಲ್ಲ.
ಪುಟ್ಟ ಮಗುವಿನಂತೆ ನೋಡಿಕೊಳ್ಳತೊಡಗಿದಳು.
“ಯಾವ ಜನ್ಮದಲ್ಲಿ ತಾಯಿಯಾಗಿದ್ಯೆ ನೀಲ, ಈ ಜನ್ಮದಲ್ಲಿ ಅದನ್ನ ತೀರಿಸಿಕೊಳ್ಳುತ್ತಾ ಇದ್ದಿಯಾ.
ನೀನು ನನ್ನ ಮಗಳಲ್ಲ ಕಣೆ, ತಾಯಿ” ಅವಳ ಕೈಗಳೆರಡನ್ನು ಕಣ್ಣಿಗೊತ್ತಿಕೊಳ್ಳುವರು.
“ಏನಪ್ಪ ಇದೆಲ್ಲ, ಮಗಳಾಗಿ ನಾನು ನನ್ನ ಕರ್ತವ್ಯ ಮಾತ್ರ ಮಾಡ್ತ ಇದ್ದೀನಿ.
ನೀನು ಯಾಕೆ ಎಕ್ಸೈಟ್ ಆಗ್ತೀಯಾ.
ಹೀಗೆ ಸಣ್ಣಪುಟ್ಪದ್ದಕ್ಕೆಲ್ಲ ಎಕ್ಸೈಟ್ ಆಗಿಯೇ ನಿನ್ನ ಹಾರ್ಟ್ ವೀಕ್ ಮಾಡಿಕೊಂಡಿದ್ದೀಯಾ.
ಎಲ್ಲದಕ್ಕೂ ಯಾಕೆ ಅಷ್ಟೊಂದು ತಲೆ ಕೆಡಿಸಿಕೊಳ್ಳಬೇಕು.
ಏನಾಗಬೇಕೋ ಅದು ಆಗೇ ಆಗುತ್ತೆ”.
ಅಪ್ಪನ ಹಾರ್ಟ್‌- ಅಟ್ಯಾಕ್ ಗೆ ಕಾರಣವಾದ ಘಟನೆಯನ್ನು ಸೂಚ್ಯವಾಗಿ ಹೇಳುತ್ತಾ ಎಚ್ಚರಿಸಿದಳು.
“ಆದು ಹಾಗಲ್ಲ ನೀಲ.
ಲಕ್ಷಾಂತರ ರೂಪಾಯಿಗಳ ವ್ಯವಹಾರ.
ಏನಾದರೂ ಹೆಚ್ಚು ಕಡಿಮ ಆಗಿಬಿಟ್ಟರೆ ನಿನ್ನನ್ನು ಬೀದೀಲಿ ನಿಲ್ಲಿಸಿದಂತೆ ಆಗಿಬಿಡುತ್ತೆ.
ನೀಲ ನಿಮ್ಮಮ್ಮನ ಅಸ್ತಿ ಇದು.
ಅದನ್ನು ನಿನಗೆ ಸೇಫಾಗಿ ಸೇರಿಸಬೇಕು.
ಆಸ್ತಿನಾ ಜಾಸ್ತಿ ಮಾಡ್ತಿನಿ ಅಂತಾ ಹೋಗಿ ಪೂರ್ತಿ” ಕಳೆದುಬಿಟ್ಟರೆ.
ಅಬ್ಬಾ ನೆನೆಸಿಕೊಂಡರೆ ಎದೆಯನ್ನು” ಗಟ್ಟಿಯಾಗಿ ಒತ್ತಿಕೊಂಡರು.
“ಇದನ್ನೇ ನಾನು ಬೇಡಾ ಅನ್ನುವುದು.
ಜಾಸ್ತಿ ಮಾಡ್ತಿನಿ ಅಂತ ಹೋಗುವುದೇಕೆ.
ಆಗುತ್ತೋ ಇಲ್ವೋ ಅಂತ ಕೊರಗುವುದು ಏಕೆ.
ಈಗ ಹೇಗಿದೆಯೋ ಹಾಗೇ ಇದ್ದು ಬಿಡಲಿ.
ನೋಡಿ ಇನ್ಮೇಲೆ ನೀವು ಈ ಆಫೀಸ್ ವ್ಯವಹಾರ, ಆಸ್ತಿ ಅಂತಾ ತಲೆ ಕೆಡಿಸಿಕೊಳ್ಳಬಾರದು.
ಅದನ್ನೆಲ್ಲ ನೋಡಿಕೊಳ್ಳೋಕೆ ಯಾರನ್ನಾದರೂ ಕೆಲಸಕ್ಕೆ ಇಟ್ಟುಕೊಳ್ಳಿ.
ನಿಮ್ಮ ಜವಾಬ್ದಾರಿಯನ್ನೆಲ್ಲ ಅವನು ನಿರ್ವಹಿಸುವಂತಿರಬೇಕು.
ನಿಮಗೆ ಹೆಚ್ಚಿನ ಶ್ರಮ ಕೊಡದಂತಿರಬೇಕು.
ಅಂತಹ ನಂಬಿಕಸ್ಥ ಯೋಗ್ಯ ಹುಡುಗನ್ನ ಅಪಾಯಿಂಟ್ ಮಾಡಿಕೊಳ್ಳಿ.
ಇನ್ನು ಮೇಲೆ ನೀವು ಯಾವ ಕಾರಣಕ್ಕೂ ಹೊರಗೆ ಹೋಗಬಾರದು.
ಎಂದು ಪ್ರಾಮಿಸ್ ಮಾಡಿಸಿಕೊಂಡು ಬಿಟ್ಟಳು.
ಕಾಲೇಜಿಗೆ ಹೋಗುವಷ್ಟರಲ್ಲಿ ಅಪ್ಪನಿಗೆ ಎಲ್ಲವನ್ನು ಮಾಡಿಟ್ಟು ಹೊರಡುತ್ತಾಳೆ.
ಮಧ್ಯಾಹ್ನ ಬಂದು ಊಟ ಬಿಸಿ ಮಾಡಿ ನೀಡಿ, ಮಾತ್ರೆ ತಿನ್ನಿಸುತ್ತಾಳೆ.
ಮತ್ತೆ ಕಾಲೇಜಿಗೆ ಓಡುವುದು.
ಆಫೀಸಿನಿಂದ ಪೋನ್ ಬಂದ್ರೆ ನೋಡಿ ಮುಖ್ಯವಾಗಿದ್ದರೆ ಮಾತ್ರ ಅಪ್ಪನಿಗೆ ಕೊಡುತ್ತಾಳೆ.
ರಾತ್ರಿ ಎಲ್ಲಾ ಅಪ್ಪನ ಮೇಲೆ ನಿಗ ಇರಿಸುತ್ತಾಳೆ.
ನೀಲಳಿಗೆ ಅಪ್ಪ ಈಗ ಪುಟ್ಟ ಮಗುವೇ ಆಗಿಬಿಟ್ಟಿದ್ದಾರೆ.
ಈ ಎಲ್ಲಾ ಕೆಲಸ ಒತ್ತಡಗಳ ನಡುವೆ, ರಂಗೋಲಿಯ ನೆನಪೇ ಆಗುವುದಿಲ್ಲ.
ತೋಟದ ಹೂಗಳು ಕುಯ್ಯುವವರಿಲ್ದೇ ಉದುರಿ ಹೋಗುತ್ತಿವೆ.
ಆಗೊಮ್ಮೆ ಈಗೊಮ್ಮೆ ಆತ ನೆನಪಾದರೂ ಮುಂಚಿನಂತೆ ಕಾಡುವುದಿಲ್ಲ.
ಈಗ ಅವಳ ಮನಸ್ಸಿನ ತುಂಬೆಲ್ಲ ಅಪ್ಪ.
ಅಪ್ಪನ ಆರೋಗ್ಯ ಇಷ್ಟೆ.
ಮನೆಯ ಸಮಸ್ತ ಜವಾಬ್ದಾರಿಯೂ ಅವಳದೇ.
ಕೆಲಸದ ಭಾರದಿಂದ ಬಳಲಿ ಹೋಗಿಬಿಟ್ಟಳು.
ಅದರ ರಿಲೀಫ್‌ಗಾಗಿ ಚಿತ್ರ ಪ್ರದರ್ಶನ ನಡೆಯುತ್ತಿದೆಯೆಂದು ತಿಳಿದು ಆರ್ಟ್‌ ಗ್ಯಾಲರಿಗೆ ಹೋಗಿ ಬರಲು ಬಿಡುವು ಮಾಡಿಕೊಂಡಳು ಕಷ್ಟಪಟ್ಟು.
ಆರ್ಟ್‌ ಗ್ಯಾಲರಿಯಲ್ಲಿ ಒಂದೊಂದೇ ಚಿತ್ರವನ್ನು ವೀಕ್ಷಿಸುತ್ತಿದ್ದಾಳೆ.
ಸ್ವತಃ ಚಿತ್ರಕಾರಳಾದ ನೀಲ ಆರ್ಟ್‌ ಗ್ಯಾಲರಿಯ ಯಾವ ಆರ್ಟ್‌ ಎಗ್ಸಿಬಿಷನ್‌ನ್ನು ತಪ್ಪಿಸಿಕೊಂಡವಳಲ್ಲ.
ಆ ಲ್ಯಾಂಡ್‌ಸ್ಕೇಪ್‌ಗಳು, ಬಣ್ಣಗಳ ಆಯ್ಕೆ ಹೊಸಬರದೆಂದು ಅವಳಿಗೆ ಅನ್ನಿಸಲೇ ಇಲ್ಲಾ.
ಪಳಗಿದ ಕೈ ಎನಿಸಿತು.
ಮುಂದೆ ಬಂದವಳೇ ಸುಮ್ಮನೇ ನಿಂತುಬಿಟ್ಪಳು.
ರಂಗೋಲಿ ಇಡುತ್ತಿರುವ ಅರ್ಧಪಾರ್ಶ್ವ ಕಾಣುವಂತಿರುವ ಲಂಗದಾವಣಿಯ ಹುಡುಗಿ.
ಮುಂಜಾನೆಯ ಸೂರ್ಯನ ಕೆಂಬೆಳಕು ಆಕೆಯ ಮೇಲೆ ಬಿದ್ದಿದೆ.
ಅರೆಬರೆ ಕಾಣುತ್ತಿರುವ ಆ ಕೆನ್ನೆಯಲ್ಲಿ ಅದು ಪ್ರತಿಫಲಿಸುತ್ತಿದೆ.
ತಲೆ ಬಾಗಿ ತನ್ಮಯತೆಯಿಂದ ರಂಗೋಲಿ ಇಡುತ್ತಿದ್ದಾಳೆ.
ಹಿಂಭಾಗದ ನೀಳ ಜಡೆ ನೆಲ ತಾಗುತ್ತಿದೆ.
ಬಳಕುವ ರೀತಿ ಕುಳಿತಿದ್ದಾಳೆ.
ರಂಗೋಲಿಯ ಪಕ್ಕ ಒಂದು ಗುಲಾಬಿ ಆಗಷ್ಟೆ ಅರಳಿ ನಗುತ್ತಿದೆ.
ಕಂಪಿಸುತ್ತ ಶೀರ್ಷಿಕೆ ಓದಿದಳು.
‘ಸ್ಪೂರ್ತಿ’ “ವಾಹ್” ಅರೆಕ್ಷಣ ಏನೂ ಕಾಣಿಸದಂತಾಯಿತು.
ತಕ್ಷಣವೇ ಎಚ್ಚೆತ್ತು ಬಾಗಿಲ ಬಳಿ ಓಡಿದಳು.
ಅಲ್ಲಿ ಅಂಟಿಸಿದ್ದ ಚಿತ್ರಕಾರನ ಹೆಸರು, ಪರಿಚಯ, ರಿವ್ಯೂಗಳನ್ನು ಓದಿ, ಅಲ್ಲಿದ್ದ ಪೋಟೋ ಕಂಡು ಬವಳಿ ಬರುವಂತಾಯಿತು.
ಅಷ್ಟರಲ್ಲಿ ಆತ ಇತ್ತಲೇ ನಡೆದು ಬರುತ್ತಿದ್ದ .
ಮೊಗದಲ್ಲಿ ತಿಂಗಳ ಕಳೆ ಇತ್ತು.
ಚಿಗುರು ಗಡ್ಡ ಏನೋ ಹೊಸ ರೀತಿಯ ಶೋಭೆ ಇತ್ತಿತ್ತು.
ಕಣ್ಣರಳಿಸಿ ಆತ ಬರುತ್ತಿದ್ದರೆ, ನಯವಾಗಿ ಕಂಪಿಸಿದಳು.
‘ನೀವೂ’ ತೊದಲಿದಳು.
ಆತನ ಕಣ್ಣುಗಳಲ್ಲಿ ಸಂಭ್ರಮ, ಉದ್ವೇಗ, ಅಚ್ಚರಿ ‘ನಾನೇ, ವಿಕಾಸ್’ ತನ್ನನ್ನೇ ಸಂಬಾಳಿಸಿಕೊಂಡು ನುಡಿದ.
‘ನೀವು ಆರ್ಟಿಸ್ಟ್‌ ಏನು’ ಮತ್ತೆ ಪ್ರಶ್ನಿಸಿದಳು.
ಹೌದೆನ್ನುತ್ತ ಗೋಣಾಡಿಸಿ“ನೀವು…” ಸ್ಫೂರ್ತಿ ಮನಸ್ಸಿನಲ್ಲಿಯೇ ನುಡಿದುಕೊಂಡ.
ಚಿತ್ರ ಬರೆಯುತ್ತೀರಾ ಮಿಸ್ ….
ಹೆಸರು ತಿಳಿಯದೆ ನಿಲ್ಲಿಸಿದ.
“ನೀಲಾ, ಆಸಕ್ತಿ ಇದೆ, ಆದರೆ ಪರಿಶ್ರಮ ಇಲ್ಲಾ.
ಯಾವ ಎಗ್ಸಿಬಿಷನ್ ಬಂದರೂ ಮಿಸ್ ಮಾಡಲ್ಲ.
“ವೆರಿಗುಡ್, ಹೇಗಿದೆ ಚಿತ್ರಗಳು” ಹುಬ್ಬೇರಿಸಿ ಪ್ರಶ್ನಿಸಿದ.
ಹುಬ್ಬು ಏರಿಸುವ ಶೈಲಿ ಇಷ್ಟವಾಯಿತವಳಿಗೆ.
“ತುಂಬಾ ತುಂಬಾ ಚೆನ್ನಾಗಿದೆ.
ನೀವೀಂತ ಕಲೆಗಾರರು ಅಂತ ನಂಗೆ ಗೊತ್ತಾಗಲೇ ಇಲ್ಲಾ”
“ಅಂದ್ರೆ ನಾನು ಚಿತ್ರಗಾರ ಅಂತ ಹಣೆ ಮೇಲೆ ಬರ್ಕೋಬೇಕಿತ್ತಾ” ಗಹಗಹಿಸಿ ನಕ್ಕನು.
“ವಿಕಾಸ್, ಯಾಕೆ ನಗ್ತಿರಿ” ಮುಖ ಸಣ್ಣಗೆ ಮಾಡಿಕೊಂಡಳು.
“ವಿಕಾಸ್, ಎಷ್ಟು ಚೆನ್ನಾಗಿದೆ.
ನನ್ನ ಹೆಸರು, ಇಷ್ಟು ಚೆನ್ನಾಗಿದೆ ಅಂತಾ ಈಗ್ಲೆ ನಂಗೆ ಗೊತ್ತಾಗಿದ್ದು.
ಸಾರಿ ನಕ್ಕಿದ್ದಕ್ಕೆ.
ನಾನು ಚಿತ್ರಕಾರ ಅಂತ ಗೊತ್ತಾಗಿದ್ದಿದ್ದರೆ, ರಂಗೋಲೆ ಬರೆಯೋದು ನಿಲ್ಲಿಸ್ತ ಇರಲಿಲ್ಲವೇ” ಕೆಣಕಿದ ಕಣ್ಣುಗಳಲ್ಲಿ ತೀವ್ರ ಆಕ್ಷೇಪ.
ತಪ್ಟಿತಸ್ಥಳಂತೆ ತಲೆ ತಗ್ಗಿಸಿ ನಿಂತುಬಿಟ್ಟಳು.
“ನೀಲಾ, ಬನ್ನಿ ಇಲ್ಲಿ” ಕೈ ಹಿಡಿದೇ ದರ ದರ ಎಳೆದುಕೊಂಡು ಸ್ಫೂರ್ತಿಯ ಮುಂದೆ ನಿಲ್ಲಿಸಿದ.
“ನನ್ನ ಸ್ಫೂರ್ತಿನಾ ನೋಡಿದ್ರಾ, ಈ ಸ್ಫೂರ್ತಿ ಇಲ್ಲದೆ ಈ ಚಿತ್ರಕಾರ ಕಳೆದು ಹೋಗ್ತಾನೆ ನೀಲಾ.
ಆ ರಂಗೋಲಿ, ಆ ಗುಲಾಬಿ ಹೇಗೆ ಮರೆಯಲಿ.
ಈ ಸ್ಫೂರ್ತಿ ತಾವಾಗೇ ನನಗೆ ಒಲಿದಿದ್ದು ನೀಲಾ.
ಅದನ್ನ ಕಿತ್ಕೊಂಡು ನನ್ನ ಅಂತ್ಯ ಮಾಡಬೇಡಿ ಪ್ಲೀಸ್.” ನೀಲಾಳ ಕೈಗಳೆರಡನ್ನೂ ತನ್ನ ಕೈಗಳಲ್ಲಿ ಹಿಡಿದು ಕಣ್ತುಂಬಿ ಬೇಡಿಕೊಳ್ಳುತ್ತಿದ್ದರೆ ನೀಲಾ ಕರಗಿಹೋದಳು.
ಸಪ್ತಸ್ವರದ ರಾಗಗಳು ಹಾಡಿದವು.
ಅವಳಿಗರಿವೇ ಇಲ್ಲದೇ ಅವನ ತೋಳು ಸೇರಿದಳು.
“ಇಲ್ಲ, ನಿಮ್ಮ ಸ್ಫೂರ್ತಿನಾ ನಿಮ್ಮಿಂದ ಕಿತ್ಕೊಳಲ್ಲ, ದೂರ ಮಾಡಲ್ಲ, ನನ್ನಾಣೆ ಇದೆ” ಬಿಕ್ಕಳಿಸಿದಳು.
ಆ ಕ್ಷಣದಲ್ಲಿ ಅಪ್ಪ,ಅಪ್ಪನ ಖಾಯಿಲೆ ಮರೆತೇಹೋಯಿತು.
ಈ ಅವಿಸ್ಮರಣೀಯ ದೃಶ್ಯವನ್ನು ಕಲಾ ರಸಿಕರೆಲ್ಲಾ ನೋಡಿಯೇ ನೋಡಿದರು.
ಅವರಿಗಾರಿಗೂ ಇದು ಅಸಹಜ ಎನಿಸಲಿಲ್ಲ.
ಅವರ ಸುತ್ತ ನೆರೆದು ಜೋರಾಗಿ ಚಪ್ಪಾಳೆ ತಟ್ಟಿದರು.
ಆ ಸದ್ದಿಗೆ ಎಚ್ಚೆತ್ತ ನೀಲಾ, ವಿಕಾಸ್ ನಸು ನಾಚಿ ದೂರಾದರು.
ಕಲಾಗಾರ ಸ್ಫೂರ್ತಿಯ ಜೊತೆ ಸೇರಿದ, ಸ್ಫೂರ್ತಿ ಕಲಾಗಾರನ ವಶವಾದಳು.
ಇವರಿಬ್ಬರ ಸಮ್ಮಿಲನದಿಂದ ಅದೆಂತಹ ಕಲೆ ಹೊರಹೊಮ್ಮುವುದೋ.
ಧನ್ಶವಾಯಿತು ಕಣ್ಣು, ಧನ್ಯವಾಯಿತು ಮನಸ್ಸು, ಧನ್ಯವಾಯಿತು ಕಲೆ.
ಮತ್ತೆ ಚಿತ್ರಗಳನ್ನು ನೋಡಿದಳು ನೀಲಾ.
ಒಂದಕ್ಕಿಂತ ಒಂದು ಚೆನ್ನ ಎನ್ನಿಸುತ್ತಿತ್ತು.
ಪ್ರತಿದಿನ ಬಂದರೂ ಹೊಸದೆನಿಸುವ ಕಲಾಕೃತಿಗಳು.
“ವಿಕಾಸ್, ನಿಮ್ಮಲ್ಲಿ ಎಂತಹ ಅದ್ಭುತ ಕಲೆಗಾರ ನೆಲೆಸಿದ್ದಾನೆ.
ನಿಮಗೆ ಹ್ಯಾಗೆ ಬಂತು ಇಂತಹ ಅದ್ಭುತ ಕಲ್ಪನೆ” ಭಾವಪರವಶಳಾಗಿ ನುಡಿದಳು ಅದ್ಭುತ ಕಲಾಕೃತಿ ನೋಡುತ್ತಾ.
“ಗಾಡ್ ಗಿಫ್ಟ್ ನೀಲಾ.
ಚಿಕ್ಕ ವಯಸ್ಸಿನಿಂದಲೂ ನನಗೆ ಚಿತ್ರ ಬರೆಯೋದು ಅಂದ್ರೆ ತುಂಬಾ ಆಸಕ್ತಿ.
ಅದಕ್ಕೆ ನೀರೆರೆದು ಬೆಳೆಸಿದವರು ನನ್ನ ಟೀಚರ್.
ನನ್ನ ಅಭಿರುಚಿನ ಗುರ್ತಿಸಿ ನನ್ನನ್ನ ಕಲಾಶಾಲೆಗೆ ಸೇರಿಸಿದರು.
ಆ ಮಹಾತಾಯಿ ಈಗಿದ್ದಿದ್ದರೆ ಅದೆಷ್ಟು ಸಂತೋಷ ಪಡ್ತ ಇದ್ದರೋ.
ನನ್ನ ಬದುಕೇ ಒಂಥರಾ ದುರಂತ ನೀಲಾ.
ನನ್ನವರು ಅನ್ನಿಸಿಕೊಂಡವರೆಲ್ಲ ನನ್ನಿಂದ ಶಾಶ್ವತವಾಗಿ ದೂರಾಗಿ ಬಿಡ್ತಾರೆ.
ಅದೇ ವ್ಯಥೆ ನನ್ನನ್ನು ಕಾಡಿ ಹಿಂಸಿಸಿ ನನ್ನ ನೋವನ್ನೆಲ್ಲ ಈ ಚಿತ್ರಗಳ ಮೂಲಕ ಹೊರ ಹಾಕಿಬಿಡುತ್ತೇನೆ.”
ಒಂದು ವಿಷಯ ಗೊತ್ತಾ ನೀಲ.
ಯಾರು ಮಾನಸಿಕ ಅಸ್ವಸ್ಥತೆ ಅನುಭವಿಸುತ್ತಾ ಇರ್ತಾರೋ ಅಂತಹವರು ಒಳ್ಳೆ ಕಲಾವಿದರು ಆಗೋಕೆ ಸಾಧ್ಯ ಅಂತೆ.
ಅಂತಹ ಮಾನಸಿಕ ವೇದನೆ ಒಳ್ಳೊಳ್ಳೆ ಕೃತಿ ನಿರ್ಮಾಣವಾಗೋಕೆ ಅವಕಾಶ ನೀಡುತ್ತಂತೆ.
ಹಾಗೆ ನನಗೂ ಇರಬೇಕು.
ತುಂಬಾ ಒಳ್ಳೆ ಕೃತಿ ನನ್ನಿಂದ ರಚಿಸೋಕೆ ಸಾಧ್ಯ ಇಲ್ಲವೇನೋ.
ಆದರೆ ಈ ಚಿತ್ರ ಬರೆಯೋದರಲ್ಲಿ, ಸುಂದರವಾದ ವಸ್ತುಗಳನ್ನು ನೋಡೋದ್ರಲ್ಲಿ ನನ್ನೆಲ್ಲ ನೋವನ್ನು ಮರೆತುಬಿಡ್ತಿನಿ ನೀಲಾ.”
 ಎಷ್ಟೋ ವರ್ಷಗಳ ಪರಿಚಿತೆಗೆ ಒಪ್ಪಿಸುವಂತೆ ತನ್ನ ಮನದಾಳದ ಭಾವಗಳನ್ನೆಲ್ಲ ಪದರ ಪದರವಾಗಿ ಬಿಡಿಸುತ್ತಾ ಹೋಗುತ್ತಿದ್ದಾನೆ.
ತನ್ಮಯಳಾಗಿ ಕೇಳುತ್ತಾ ಇದ್ದಾಳೆ.
ಇದೇ ಅಸಕ್ತಿ ಅಲ್ಲದೇ ತನ್ನ ರಂಗೋಲಿ ವಿಕಾಸನನ್ನು ಸೆಳದಿದ್ದು ಇದೇ ಕಲಾಕಾರ ಮನಸ್ಸಲ್ಲವೇ ರಂಗೋಲಿಯನ್ನು ನೋಡುತ್ತ ಮೈಮರೆಯುತ್ತಿದ್ದದ್ದು ನನ್ನದೆಂತಹ ಅದೃಷ್ಟ.
ಇಂತ ಅದೃಷ್ಟವನ್ನು ಕಾಲಿನಿಂದ ಒದ್ದು ಬಿಟ್ಟಿದ್ದೆನಲ್ಲ.
ನಾನು ಮೂರ್ಖಳೇ ಸರಿ.
ಇನ್ನು ಆ ಮೂರ್ಖತನ ಮಾಡಬಾರದು.
ಈ ಬಾಂಧವ್ಯ ಸ್ಥಿರವಾಗಬೇಕು.
ಮನ ಹಾರೈಸಿತು.
ಕೊನೆ ಪಿರಿಯಡ್ಸ್ ಇದೆ ಎನ್ನುವಾಗಲೇ ನೀಲಾ ಹೊರಗೆದ್ದು ಬಂದು ಬಿಡುತ್ತಾಳೆ.
ಕಂಬಕ್ಕೊರಗಿ ಅವಳಿಗಾಗಿ ಕಾಯುತ್ತಿರುತ್ತಾನೆ ವಿಕಾಸ್.
ಆಕೆ ಹೊರಬಂದ ಕೂಡಲೇ ಅಕೆಯ ಹೆಜ್ಜೆಗೆ ಹೆಜ್ಜೆ ಇರಿಸುತ್ತ ಜೊತೆಯಾಗಿ ನಡೆಯುತ್ತಾನೆ ವಿಕಾಸ್.
ಸ್ವಲ್ಪ ದೂರ ಮೌನವಾಗಿಯೇ ನಡೆಯುತ್ತಾರೆ.
ರೈಲು ಕಂಬಿಗಳತ್ತ ನಡೆದು ಎದಿರುಬದಿರಾಗಿ ಕೂರುತ್ತಾರೆ.
“ನೀಲಾ” ಮೆಲ್ಲನೆ ಉಸುರುತ್ತಾನೆ.
“ಹೂಂ” ಎನುತ್ತಾಳೆ.
“ನನ್ನ ಸ್ಫೂರ್ತಿ ನನ್ನವಳಾಗುವುದು ಯಾವಾಗ ನೀಲಾ.
ಈಗಾಗ್ಲೆ ನಮ್ಮಪರಿಚಯವಾಗಿ ವರ್ಷವಾಗುತ್ತ ಬಂತು.”
“ನಿಮ್ಮ ಸ್ಫೂರ್ತಿ ಯಾವತ್ತೂ ನಿಮ್ಮವಳೇ ತಾನೆ.
ನಿಧಾನವಾಗಿ ಈ ವಿಷಯ ಮನೆಯಲ್ಲಿ ತಿಳಿಸಬೇಕು.
ಅಪ್ಪನ್ನ ಒಪ್ಟಿಸಬೇಕು.”
“ಅವರು ಒಪ್ಪದಿದ್ದರೆ” ಹಾಗೆನ್ನಬೇಡಿ ವಿಕಾಸ್.
ಅವರು ಒಪ್ಪಲೇ ಬೇಕು.
ನಾನವರ ಒಬ್ಬಳೇ ಮಗಳು.
ಅವರ ಆಸೆ, ಗುರಿ ಭವಿಷ್ಯ ಎಲ್ಲ ನಾನೇ ಆಗಿದ್ದೀನಿ.
ಅವರನ್ನ ಎದುರಿಸೋ ಧೈರ್ಯ ನನಗಿಲ್ಲ.
ಅವರು ಒಪ್ಪದಿದ್ದರೆ ಅನ್ನೋದನ್ನೇ ಊಹಿಸಿಕೊಳ್ಳೋಕೂ ನನ್ನಿಂದಾ ಸಾಧ್ಯ ಇಲ್ಲಾ ವಿಕಾಸ್.
ಅವರ ಮುಂದೆ ಈ ವಿಷಯ ಹೇಳೋ ಧೈರ್ಯನೂ ನನಗಿಲ್ಲ.
ಅವರ ವಿಷಯ ನಿಮ್ಗೆ ಗೊತ್ತಿಲ್ಲ ವಿಕಾಸ್.
ಅವರ ಮನಸ್ಸು ಬಹಳ ಸೂಕ್ಷ್ಮ.
ಆ ಮನಸ್ಸಿಗೇನಾದರೂ ಹರ್ಟ್‌ ಆದರೆ ಅವರಿಗೇನಾದ್ರೂ ಆಗಿಬಿಡುತ್ತದೆ.
ಅದನ್ನು ಸಹಿಸೋ ಶಕ್ತಿ ನಂಗಿಲ್ಲ” ತನ್ನ ಬೆರಳುಗಳನ್ನು ನೋಡಿಕೊಳ್ಳುತ್ತ ನುಡಿದಳು.
“ಕಲಾವಿದರ ಮನಸ್ಸು ಕೂಡ ಸೂಕ್ಷ್ಮ ನೀಲಾ.
ಒಂದು ವೇಳೆ ಸ್ಫೂರ್ತಿ ಸಿಗದೇ ಹೋದ್ರೆ ಆ ಆಘಾತ ತಡೆಯೋ ಶಕ್ತಿ ಈ ಹೃದಯಕ್ಕಿಲ್ಲ ನೀಲಾ.”
“ಎಕ್ಸೈಟ್ ಅಗಬೇಡಿ ವಿಕಾಸ್.
ನಮ್ಮ ಪ್ರೇಮ ಪವಿತ್ರವಾಗಿದ್ರೆ, ನಮ್ಮನ್ನು ಬೇರೆ ಮಾಡೋಕೆ ಯಾರಿಂದಲೂ ಸಾಧ್ಯವಿಲ್ಲ.
ನಿಮ್ಮ ಸ್ಫೂರ್ತಿ ನಿಮ್ಮ ಕೈಬಿಟ್ಟು ಹೋಗುವುದಿಲ್ಲ.
ನನ್ನನ್ನು ನಂಬಿ ಪ್ಲೀಸ್ ” ಬೇಡಿಕೊಂಡಳು.
ತನ್ನ ಪ್ರೇಮದ ವಿಷಯವನ್ನು ಅಪ್ಪನಿಗೆ ನೇರವಾಗಿ ಹೇಳದಾದಳು.
ತಾನು ಹೇಳುವಾಗ ಅಪ್ಪ ಅದನ್ನು ಹೇಗೆ ತೆಗೆದುಕೊಳ್ಳುತ್ತಾರೋ, ಅವರ ಹೃದಯ ಮೊದಲೇ ಸೂಕ್ಷ್ಮವಾಗಿದೆ.
ಅಮ್ಮನನ್ನು ಕಳೆದುಕೊಂಡರೂ, ಮತ್ತೊಂದು ಮದುವೆಯಾಗದೆ, ಅಪ್ಪ ಅಮ್ಮ ಎಲ್ಲವೂ ತಾವೇ ಆಗಿ ತನ್ನನ್ನು ಬೆಳೆಸಿದ್ದಾರೆ.
ತನ್ನ ಬಗ್ಗೆ ಅಪಾರವಾದ ನಂಬಿಕೆ, ವಿಶ್ವಾಸ.
ಈ ವಿಶ್ವಾಸ ತಾನು ಕಳೆದುಕೊಂಡಿದ್ದೇನೆ ಎಂದು ತಿಳಿದುಬಿಟ್ಟರೆ, ಮೆಲ್ಲನೆ ನಡುಗಿದಳು.
ತನ್ನ ಜೀವನದ ಸರ್ವಸ್ವವೂ ಅಪ್ಪನೇ.
ನಾನು ಆಪ್ಪನಿಗಾಗಿ ಅಪ್ಪ ನನಗಾಗಿ ಎನ್ನುವಷ್ಟು ಬಾಂಧವ್ಯ.
ಈ ಬಾಂಧವ್ಯ ಕಳಚಿಕೊಳ್ಳಲು ಸಾಧ್ಯವೇ.
ಅಪ್ಪ ಒಪ್ಟಿ ವಿಕಾಸನನ್ನು ಸಂತೋಷವಾಗಿ ಅಳಿಯನನ್ನಾಗಿ ಮಾಡಿಕೊಂಡರೆ ಅದೆಷ್ಟು ಚೆನ್ನ.
ಇಂದಾದರೂ ತಾನು ಅಪ್ಪನಲ್ಲಿ ವಿಕಾಸನ ವಿಷಯ ತಿಳಿಸಲೇಬೇಕು ಎಂದು ನಿಶ್ಚಯಿಸಿಕೊಂಡಳು.
ವಿಕಾಸನನ್ನು ಭಾನುವಾರ ಮನೆಗೆ ಬರಲು ತಿಳಿಸಿದಳು.
ಭಾನುವಾರದ ಹಿಂದಿನ ದಿನದಿಂದಲೂ ನೀಲಾಳಿಗೆ ಚಡಪಡಿಕೆ.
ನಿಂತಲ್ಲಿ ನಿಲ್ಲದಾದಳು.
ವಿಕಾಸನ ಪರಿಚಯವನ್ನು ಅಪ್ಪ ಹೇಗೆ ತೆಗೆದುಕೊಳ್ಳುವರೋ, ಆ ಸಮಯದಲ್ಲಿ ನನಗೆ ಧೈರ್ಯ ಕೊಡಪ್ಪ ಎಂದು ದೇವರಲ್ಲಿ ಬೇಡಿಕೊಂಡಳು.
ಇಡೀ ರಾತ್ರಿ ನಿದ್ರೆ ಇಲ್ಲ.
ತಳಮಳ, ಅಶಾಂತಿ, ಎಲ್ಲೋ ಆಗೊಮ್ಮೆ ಈಗೊಮ್ಮೆ ಮಂಪರು.
ಆ ಮಂಪರಿನಲ್ಲಿ ಕನಸುಗಳು.
ಅದು ಚಿತ್ರ ವಿಚಿತ್ರ ಕನಸುಗಳು.
ಒಮ್ಮೆ ಅಪ್ಪ ತಾನೇ ನಿಂತು ತನ್ನ ವಿಕಾಸನ ಮದುವೆ ಮಾಡುತ್ತಿದ್ದಂತೆ, ಮಗದೊಮ್ಮೆ ವಿಕಾಸನನ್ನು ಬಾಯಿಗೆ ಬಂದ ಹಾಗೆ ಬೈಯ್ದು ಹೊರಗಟ್ಟಿದಂತೆ.
ತಾನು ಬೇರೊಬ್ಬನಿಂದ ತಾಳಿ ಕಟ್ಟೆಸಿಕೊಳ್ಳುತ್ತಿರುವಂತೆ.
ಎದ್ದು ಕುಳಿತುಬಿಟ್ಟಳು.
ಮತ್ತೆ ನಿದ್ರೆ ಮಾಡುವ ಸಾಹಸ ಮಾಡಲಿಲ್ಲ.
ಕುಳಿತೇ ಬೆಳಗು ಹರಿಸಿದಳು.
ರಾತ್ರಿ ಎಲ್ಲಾ ನಿದ್ರೆ ಇಲ್ಲದ್ದಕ್ಕೋ, ಅಶಾಂತಿಯಿಂದಲೋ ಇಂದವಳಿಗೆ ಉತ್ಸಾಹವೇ ಇಲ್ಲವಾಗಿತ್ತು.
ಅಧೈರ್ಯದಿಂದ ಚಡಪಡಿಕೆ ಹೆಚ್ಚಾಗಿತ್ತು.
ಅಂತೂ ವಿಕಾಸ್ ಬಂದಾಗ ಎದೆ ಗಟ್ಟಿ ಮಾಡಿಕೊಂಡೇ ಬರಮಾಡಿಕೊಂಡಳು.
“ಅಪ್ಪಾ ನನ್ನ ಫ್ರೆಂಡ್ ಬಂದಿದ್ದಾರೆ, ಬನ್ನಿ ಅಪ್ಪಾ” ಎನ್ನುತ್ತ ರೂಮಿನಲ್ಲಿದ್ದ ಅಪ್ಪನನ್ನು ಹೊರ ಕರೆದೊಯ್ದಳು.
ಅವರನ್ನು ಕಾಣುತ್ತಿದ್ದಂತೆ ವಿಕಾಸ್ ಎದ್ದು ನಿಂತ.
“ಅಪ್ಪಾ ಇವರು ವಿಕಾಸ್ ಅಂತಾ, ಬೆಂಗಳೂರಿನವರು.
ದೊಡ್ದ ಆರ್ಟಿಸ್ಟ್.
ತುಂಬಾ ಚೆನ್ನಾಗಿ ಚಿತ್ರ ಬರೆಯುತ್ತಾರೆ” ಪರಿಚಯಿಸಿದಳು.
“ಕೂತ್ಕೊಳ್ಳಿ ವಿಕಾಸ್, ನಮ್ಮ ನೀಲಾಗೆ ಕಲಾವಿದರು ಅಂದ್ರೆ ತುಂಬಾ ಗೌರವ ವಿಶ್ವಾಸ. 
ನಿಮ್ಮಂತ ಕಲಾವಿದರ ಪರಿಚಯವಾದದ್ದು ತುಂಬಾ ಸಂತೋಷ.
ಅವಳಿಗೂ ಬರೆಯುವ ಹುಚ್ಚು.
ನಿಮ್ಮ ಮಾರ್ಗದರ್ಶನ ಸಿಗಲಿ ಅವಳಿಗೆ” ಬಾಯ್ತುಂಬ ಮಾತನಾಡಿಸಿದರು.
ಅಪ್ಪನ ಈ ಪ್ರತಿಕ್ರಿಯೆ ನೋಡಿ ನೀಲಾ ಹರ್ಷಿತಳಾದಳು.
“ಏನು ಉದ್ಯೋಗ ಮಾಡ್ತ ಇದ್ದಿರಿ” ಪ್ರಶ್ನಿಸಿದರು.
“ಉದ್ಯೋಗ ಅಂತಾ ಏನೂ ಇಲ್ಲ.
ಚಿತ್ರ ಬರೆಯುವುದೇ ಉದ್ಯೋಗ” ಎಂದು ನಕ್ಕ ವಿಕಾಸ್.
“ಅಲ್ಲ ವಿಕಾಸ್, ಈಗೇನೋ ಒಬ್ರೆ ಇದ್ದಿರಿ ಸರಿ.
ಮುಂದೆ ಮಕ್ಕಳು, ಸಂಸಾರ ಅಂತ ಆದ ಮೇಲೆ ಹೇಗ್ರಿ.” ಯಾವುದಾದರೂ ಆಡ್ ಏಜೆನ್ಸಿ ಶುರು ಮಾಡಬೇಕು ಅಂತಾ ಇದ್ದೀನಿ.
ಬೆಂಗಳೂರಿನಲ್ಲಿ ಆಡ್ಗೆ ತುಂಬಾ ಡಿಮ್ಯಾಂಡ್ ಇದೆ.
ಸ್ವಲ್ಪ ಹೆಸರು ಬಂದ್ರೆ ಸಾಕು, ಕೈ ತುಂಬಾ ಸಂಪಾದನೆ ಮಾಡಬಹುದು.
ಈಗಂತೂ ಜಾಹಿರಾತುಗಳ ಯುಗ.
ಜೀವನ ನಡೆಸೋಕೇನು ಮೋಸ ಇಲ್ಲ ಬಿಡಿ.
ಕೈ ಹಿಡಿದ ಹೆಂಡತಿನಾ ಅದ್ದೂರಿಯಾಗಿ ಅಲ್ಲದಿದ್ದರೂ ಸುಖವಾಗಿ ನೋಡ್ಕೋಬಲ್ಲೆ.
ಆ ವಿಶ್ವಾಸ ನಂಗಿದೆ.” ಓರೆನೋಟದಿಂದ ನೀಲಳನ್ನೇ ನೋಡಿದ.
ವೆರಿಗುಡ್, ಹೀಗಿರಬೇಕು ಗಂಡು ಹುಡುಗರು ಅಂದ್ರೆ.
ಆತ್ಮ ವಿಶ್ವಾಸ ಇರೋ ಮನಸ್ಸು ಜೀವನದಲ್ಲಿ ಯಾವತ್ತೂ ಸೋಲಲ್ಲ.”
“ಥ್ಯಾಂಕ್ಯೂ ಸರ್, ಥ್ಯಾಂಕ್ಯೂ ವೆರಿಮಚ್ ” ವಿಕಾಸ್ ಗೆ ನಿಜಕ್ಕೂ ಸಂತೋಷವಾಗಿತ್ತು.
ನೀಲಳ ತಂದೆ ಇಷ್ಟೊಂದು ಸಹೃದಯಿ ಎಂದು ತಿಳಿದಿರಲೇ ಇಲ್ಲ.
ಇಂತಹ ಸಹೃದಯ ಹೊಂದಿರುವ ಮನುಷ್ಯ ಖಂಡಿತಾ ತಮ್ಮಿಬ್ಬರ ಮದುವೆಗೆ ಅಡ್ಡಿ ಬರಲಾರರು ಎನಿಸಿತು.
ಅಂದಿನ ಭೇಟಿ ಉಲ್ಲಾಸದಾಯಕವಾಗಿತ್ತು.
ಹರ್ಷಚಿತ್ತನಾಗಿಯೇ ಹಿಂತಿರುಗಿದ.
ನೀಲಾಳಿಗೂ ಸಂತೋಷವಾಗಿತ್ತು.
ಅಪ್ಪ ನಿಜಕ್ಕೂ ಒಬ್ಬ ಜಂಟ್ಲ್‌ಮನ್.
ಎಷ್ಟೊಂದು ಅತ್ಮೀಯತೆಯಿಂದ ವರ್ತಿಸಿದರು.
ವಿಕಾಸ್ ಬಗ್ಗೆ ಅಪ್ಪನಿಗೆ ಒಳ್ಳೆಯ ಭಾವನೆ ಬಂದಿದೆ.
ಇನ್ನು ತಾನು ಧೈರ್ಯವಾಗಿ ಮದುವೆಯ ಮಾತೆತ್ತಬಹುದು ಎಂದುಕೊಂಡಳು.
ಅಷ್ಟರೊಳಗೆ ವಿಕಾಸ್‌ಗೆ ಕಲ್ಕತ್ತೆಯ ಆರ್ಟ್‌ ಶಾಲೆಯಲ್ಲಿ ಒಂದು ವರುಷದ ಡಿಪ್ಲೋಮೋಗೆ ಸ್ಕಾಲರ್ಷಿಪ್ ಸಿಕ್ಕಿತ್ತು.
ಅದೊಂದು ಜೀವನದಲ್ಲಿ ದೊಡ್ಡ ತಿರುವು.
ರವೀಂದ್ರನಾಥ ಠಾಗೂರರ ಕನಸಿನ ಚಿತ್ರಶಾಲೆ.
ಶಾಂತಿವನದಲ್ಲಿ ಅಧ್ಯಯನ ನಡೆಸುವ ಸುವರ್ಣಾವಕಾಶ ತಾನಾಗಿಯೇ ವಿಕಾಸನಿಗೊದಗಿತ್ತು.
ಅಪರೂಪದ ಅವಕಾಶ.
ಅಲ್ಲಿಂದ ಬಂದ ಮೇಲೆ ಬದುಕಿನಲ್ಲಿ ಭಾಗ್ಯದ ಬಾಗಿಲು ತೆರೆಯುವುದರಲ್ಲಿತ್ತು.
ಹಿಂದೆ ಮುಂದೆ ಯೋಚಿಸದೆ ಹೊರಡಲು ನಿರ್ಧರಿಸಿಬಿಟ್ಟ.
ತಮ್ಮ ಮದುವೆಯನ್ನು ಒಂದು ವರ್ಷ ಮುಂದೆ ಹಾಕಲು ನೀಲಳೊಂದಿಗೆ ಚರ್ಚಿಸಿದ.
ನೀಲಾಳಿಗೂ ಅದು ಸರಿ ಕಂಡಿತು.
ಒಂದು ವರ್ಷ ತಾನೇ, ಅಷ್ಟರೊಳಗೆ ತನ್ನದು ಡಿಗ್ರಿ ಮುಗಿಯುತ್ತದೆ.
ಬದುಕಿನಲ್ಲಿ ಸಿಕ್ಕಿರುವ ಅವಕಾಶವನ್ನು ಸದುಪಯೋಗಪಡಿಸಿಕೊಳ್ಳುವುದು ಜಾಣತನವಲ್ಲವೇ.
ಭವಿಷ್ಯದ ದೃಷ್ಟಿಯಿಂದಲೂ ಅದು ಯೋಗ್ಯವೇ ಹೀಗೆಂದು ತೀರ್ಮಾಸಿಕೊಂಡರು.
ವಿಕಾಸ್ ಹೋಗುವ ದಿನಗಳು ಹತ್ತಿರವಾದಂತೆಲ್ಲ ನೀಲಾಳಿಗೆ ಏನೋ ಅಸ್ವಸ್ಥತೆ.
ಒಂದೇ ವರುಷವಲ್ಲವೇ ಎಂದು ಎಷ್ಟೇ ಸಮಾಧಾನಿಸಿಕೊಂಡರೂ ಏನೋ ದಿಗಿಲು, ಏನೋ ಆತಂಕ.
ವಿಪರೀತ ನಿರುತ್ಸಾಹಿಯಾಗಿ ಬಿಟ್ಟಳು.
“ನೀಲಾ, ನೀನೇ ಒಪ್ಪಿ ಕಳಿಸ್ತಾ ಇದ್ದೀಯಾ.
ಈಗ ಹೀಗೆ ನೀನು ಕಳಗುಂದಿದ ಚಂದ್ರನಂತಾಗಿಬಿಟ್ಟರೆ, ನನಗೆ ಹೋಗೋ ಉತ್ಸಾಹ ಇರುತ್ತಾ, ಈಗಲೂ ನೀನು ಬೇಡ ಅಂದ್ರೆ ನಾನು ಹೋಗೋದೇ ಇಲ್ಲ.
ಈ ಬದುಕಿನಲ್ಲಿ ನನ್ನೋಳು ಅಂತಾ ಇರೋಳು ನೀನೊಬ್ಳೆ.
ಅಪ್ಪಾ ಅಮ್ಮ ಎಲ್ಲರನ್ನು ಕಳ್ಕೊಂಡಿರೋ ಅನಾಥ ನಾನು.
ನೀನಿದ್ದೀಯಾ ಆನ್ನೋದೇ ನಂಗೆ ದೊಡ್ಡ ಭರವಸೆ.
ಈ ಭರವಸೆನಾ ನಾನು ಯಾವತ್ತೂ ಕಳ್ಕೊಳ್ಳೋಕೆ ಇಷ್ಟಪಡಲ್ಲ.
“ಇಲ್ಲಾ ವಿಕಾಸ್ ನೀವು ಹೋಗ್ಲೇಬೇಕು.
ಏನೋ ಮನಸ್ಸಿಗೆ ಒಂದು ಥರ ಶೂನ್ಯ ಆವರಿಸಿಬಿಡುತ್ತೆ.
ನೀವಿಲ್ಲ ಅನ್ನೋ ಕಲ್ಪನೆ ನೆನೆದೇ ತಳಮಳ ಶುರುವಾಗುತ್ತೆ.
ಮನಸ್ಸಿಗೆ ಎಷ್ಟೇ ಸಮಾಧಾನ ಮಾಡಿಕೊಂಡರೂ ಯಾಕೋ ನೆಮ್ಮದಿ ಸಿಕ್ತಾ ಇಲ್ಲ.
ನನ್ನ ಮನಸ್ಸು ತುಂಬಾ ಬಲಹೀನವಾಗಿಬಿಟ್ಪದೆ ವಿಕಾಸ್.”
ಹಾಗಾಗೋದು ಸಹಜ ನೀಲಾ.
ನನ್ನ ಮನಸ್ಸಿನ ತುಂಬಾ ನೀನು.
ನಿನ್ನ ಮನಸ್ಸಿನ ತುಂಬಾ ನಾನು ತುಂಬಿಕೊಂಡಿದೀವಿ.
ಅಗಲಿಕೆನೇ ಇಲ್ಲಾ ಅನ್ನೋ ಭಾವನೆಗಳು ಬೆಳೆದಿರುವಾಗ, ದಿಢೀರನೆ ಹೀಗೆ ದೂರ ಇರಬೇಕು ಅಂದಾಗ ಇಂತಹ ಶೂನ್ಯ, ತಳಮಳ ಸಹಜನೇ.
ಅದನ್ನೆಲ್ಲ ನಾವು ದೂರ ಮಾಡಿಕೊಂಡಾಗ ಮಾತ್ರವೇ ನಮ್ಮ ಗುರಿ ತಲುಪುವುದಕ್ಕೆ ಸಾಧ್ಯ ನೀಲಾ.
ಒಂದೇ ವರ್ಷ, ಓಡೋಡಿ ಬಂದುಬಿಡುತ್ತೆ.
ಅದು ಮುಗಿದ ಕೂಡಲೇ ನನ್ನ ಸ್ಫೂರ್ತಿ ದೇವತೆನಾ ನೋಡೋಕೆ ಓಡೋಡಿ ಬರ್ತಿನಿ.
ಆಮೇಲೆ ನಿನ್ನನ್ನು ದೂರ ಮಾಡೋಕೆ ಯಾರಿಂದಲೂ ಸಾಧ್ಯವಿಲ್ಲ.”
ವಿಕಾಸನ ಭರವಸೆಯ ನುಡಿಗಳು ಕೊಂಚ ಸಮಾಧಾನವನ್ನೇನೋ ತಂದವು.
ಆದರೂ ಈ, ತಳಮಳ ಮಾತ್ರ ನಿಲ್ಲದಾಯಿತು.
ಅವನ ಕೈಗಳನ್ನೇ ಹಿಡಿದು ಸುಮ್ಮನೆ ಕುಳಿತುಬಿಟ್ಟಳು.
ಅದೆಷ್ಟು ಹೊತ್ತು ಹಾಗೆ ಕುಳಿತಿದ್ದಳೋ.
“ನೀಲಾ, ಹೊತ್ತಾಯಿತು.
ನಿಮ್ಮ ತಂದೆ ಕಾಯ್ತ ಇರ್ತಾರೆ, ಸುಮ್ನೆ ಗಾಬರಿ ಆಗ್ತಾರೆ.
ಏಳು ಹೋಗೋಣ” ಅವಳ ಭುಜ ಬಳಸಿ ನಿಧಾನವಾಗಿ ನಡೆಸುತ್ತಾ ತಾನೂ ಹೆಜ್ಜೆ ಹಾಕಿದ.
ತಂದೆ, ತಾಯಿ ಎಲ್ಲರನ್ನೂ ಕಳೆದುಕೊಂಡು ಅನಾಥಾಶ್ರಮದಲ್ಲಿ ಬೆಳೆದ ವಿಕಾಸನಿಗೆ ನೀಲಾ ಅಮೂಲ್ಯ ನಿಧಿಯಾಗಿದ್ದಳು.
ಮದುವೆ ಮಾಡಿಕೊಂಡೇ ಹೊರಟರೆ ಎಂದು ಒಮ್ಮೊಮ್ಮೆ ಆಲೋಚಿಸಿದ.
ಆದರೆ ಅತುರಾತುರವಾಗಿ ಮದುವೆಯಾಗಿ ಒಂದೆರಡು ದಿನ ಜೊತೆಯಲ್ಲಿದ್ದು, ಇಲ್ಲಿಯದೇ ಸೆಳೆತದಿಂದ ತಾನು ಅಧ್ಯಯನದಲ್ಲಿ ನಿರುತ್ಸಾಹಿಯಾದರೆ, ಬೇಡಾ ಅಧ್ಯಯನ ಮುಗಿಸಿ ಬಂದ ಮೇಲೆಯೇ ಲಗ್ನವಾಗಲಿ ಎಂದು ದೃಢ ನಿರ್ಧಾರ ಮಾಡಿಕೊಂಡ.
ಪತ್ರ ಬರೆಯುತ್ತಿರು, ನಾನು ಬರೆಯುತ್ತೇನೆ ಎಂದು ಆಶ್ವಾಸನೆ ನೀಡಿ ನೀಲಾಳಿಂದ ಬೀಳ್ಕೊಟ್ಟ.
ಆ ಕ್ಷಣ ಅವನಿಗೂ ಖೇದವೆನಿಸಿತು.
ಪೆಚ್ಚಾದ ಮುಖ, ಕಂಬನಿ ತುಂಬಿದ ಕಣ್ಗಳು ಇವು ಅವನಿಂದ ಮರೆಯದಂತಾಯಿತು.
ಇಳಿದು ನೀಲಳ ಬಳಿ ಸೇರಿಬಿಡಲೇ ಎನ್ನಿಸಿಬಿಟ್ಟಿತ್ತು.
ಟ್ರೈನ್ ಮುಂದೋಡುತ್ತಿದ್ದಂತೆ ಆಲೋಚನೆಗಳು ತಡೆ ಆದವು.
ಕಲ್ಕತ್ತೆಯ ಪರಿಸರವನ್ನು ನೆನೆಸಿಕೊಂಡು ರೋಮಾಂಚಿತನಾಗತೊಡಗಿದ.
ವಾರಕ್ಕೊಂದು ಪತ್ರ ಬರುತ್ತಿತ್ತು.
ಪತ್ರ ಬಂದಾಗ ಒಂದಿಷ್ಟು ಸಂತೋಷ.
ಮತ್ತೆ ಅದೇ ವೇದನೆ.
ವಿರಹ ವೇದನೆ.
ಯಾವುದರಲ್ಲೂ ಮನಸ್ಸಿಲ್ಲ.
ಆಸಕ್ತಿ ಇಲ್ಲ.
ಓದಲು ಮನಸ್ಸು ಬರುವುದಿಲ್ಲ.
ಅಪ್ಪನಿಗೆ ಇದ್ಯಾವುದೂ ತಿಳಿಯದಂತಿರಲು ಹರಸಾಹಸ ಪಡುತ್ತಿದ್ದಳು.
ಪ್ರತಿಕ್ಷಣ ವಿಕಾಸನ ನೆನಪು.
ದಿನಗಳನ್ನು ಎಣಿಸುವುದೇ ಅಗುತ್ತಿತ್ತು.
ವಿಕಾಸನ ನೆನಪು ಭದ್ರವಾಗಿ ಕಾಡುತ್ತಿರುವಾಗಲೇ ಜಗದೀಶ ಈ ಮನೆ ಪ್ರವೇಶಿಸಿದ್ದ.
ದೂರದ ಸಂಬಂಧಿ ಜಗದೀಶನನ್ನು ತಮ್ಮ ಸಹಾಯಕ್ಕೆಂದು ಕರೆಸಿಕೊಂಡಿದ್ದರು.
ತೋಟ, ವ್ಯಾಪಾರ ಇವುಗಳಲ್ಲಿ ಮೊದಲಿನಂತೆ ತೊಡಗಿಸಿಕೊಂಡಿರಲು ಸಾಧ್ಯವಾಗುತ್ತಿರಲಿಲ್ಲ.
ದೂರದ ಆಸೆಯೂ ಬಂದಿತ್ತು.
ಈತ ಯೋಗ್ಯನೆನಿಸಿದರೆ ಮನೆ ಅಳಿಯನನ್ನಾಗಿ ಮಾಡಿಕೊಳ್ಳಬೇಕೆಂದು ಅಲೋಚನೆಯೂ ಇತ್ತು.
ಇದ್ಯಾವುದರ ಅರಿವಿಲ್ಲದ ನೀಲಾ ತನ್ನ ಪ್ರೇಮ ಸಾಮ್ರಾಜ್ಯದಲ್ಲಿ ವಿಕಾಸನ ನೆನಪಿನಲ್ಲಿ ಅವನ ಸಂದೇಶ ಹೊತ್ತು ತರುತ್ತಿದ್ದ ಪತ್ರಗಳಲ್ಲಿ ಮುಳುಗಿ ಹೋಗಿಬಿಟ್ಟಿದ್ದಳು.
ಹೊರಗಿನ ವಿಚಾರಗಳಾವುವು ಅವಳ ಹೃದಯವನ್ನು ಪ್ರವೇಶಿಸಿರಲಿಲ್ಲ.
ಸೂಕ್ಷ್ಮ ಹೃದಯದ ಅಪ್ಪನಿಗೆ ಮತ್ತೊಮ್ಮೆ ಹೃದಯ ತೊಂದರೆ ಕಾಣಿಸಿಕೊಂಡಾಗ ನೀಲಾ ಅಲ್ಲಾಡಿಹೋದಳು.
ಬದುಕುವ ದಿನಗಳು ಹೆಚ್ಚಿಲ್ಲ ಎಂಬ ಅಂಶವನ್ನು ಡಾಕ್ಟರ್ ಮನದಟ್ಟು ಮಾಡಿದಾಗ ಆಕಾಶವೇ ಕಳಚಿ ಬಿದ್ದಂತಾಯಿತು.
ಈ ಆಘಾತವನ್ನು ಸಹಿಸದಾದಳು.
ಸೊರಗಿ- ಸೊಪ್ಪಾಗಿ ಹಾಸಿಗೆಯಲ್ಲಿ ಮೈಚೆಲ್ಲಿರುವ ಅಪ್ಪನನ್ನೇ ದೀನಳಾಗಿ ನೋಡುತ್ತಾ ಕಣ್ಣೀರು ಕರೆದಳು.
ಹೆತ್ತ ತಾಯಿಯ ನೆನಪೇ ಇಲ್ಲ.
ಈಗ ಏಕೈಕ ಕರುಳಿನ ಬಂಧುವಾಗಿರುವ ಅಪ್ಪ ಕೂಡ ನನ್ನ ಕೈಬಿಟ್ಟರೆ ನನಗಾರು ಗತಿ.
ಈ ವಯಸ್ಸಿಗೆ ಎಲ್ಲರನ್ನೂ ಕಳೆದುಕೊಂಡು ಅನಾಥೆಯಾಗಬೇಕೆ.
ಅಪ್ಪಾ ಅಪ್ಪಾ ನನ್ನ ಬಿಟ್ಟು ಹೋಗಬೇಡಿ ಅಪ್ಪ.
ನಿಮ್ಮ ಅಗಲಿಕೆ ಸಹಿಸೋ ಶಕ್ತಿ ನನಗಿಲ್ಲ ಅಪ್ಪ.
ಮೂಕವಾಗಿ ರೋಧಿಸುವಳು.
ಅವಳ ಕಣ್ಣೀರಿಗೆ ಕಲ್ಲು ಕೂಡ ಕರಗುವಂತಿತ್ತು.
ಆದರೆ ದೇವರು ನಿರ್ದಯನಾಗಿದ್ದ, ನಿಷ್ಕರುಣಿಯಾಗಿದ್ದ.
ಅಪ್ಪನ ಮುಂದೆ ತನ್ನ ಕಣ್ಣೀರು ಕಾಣಿಸಬಾರದೆಂದು ಶತಪ್ರಯತ್ನ ನಡೆಸಿ ವೇದನೆ ಹತ್ತಿಕ್ಕಿ ನೀಲಾ ಅಪ್ಪನ ಮುಂದೆ ಕುಳಿತಿದ್ದಾಳೆ.
ಕಷ್ಟಪಟ್ಟು ಉಸಿರಾಡುತ್ತಿದ್ದ ಅಪ್ಪ ನೀಲಾಳಿಗೆ ಏನೋ ಹೇಳುತ್ತಿರುವಂತೆ ಅನಿಸಿ “ಹೇಳಪ್ಪ ಅದೇನು” ಕೇಳಿದಳು.
ಮೆಲ್ಲನೆ “ನೀಲಾ ನಿನ್ನ ಮದ್ವೆ ನೋಡಬೇಕು.
ನಾನೇ ಕೈಯಾರೆ ಎಲ್ಲ ಏರ್ಪಾಡು ಮಾಡಿ ನೀನು ಹೊಸ ಬಾಳಿಗೆ ಅಡಿಯಿಡುವುದನ್ನು ಕಾಣಲು ಕಾಯುತ್ತಿದ್ದೆ.
ಆದರೆ ಆ ವಿಧಿ ಅದಕ್ಕೆಲ್ಲ ಅವಕಾಶ ಕೊಡ್ತಾ ಇಲ್ಲ.
ನೀನೇ ನಿನ್ನ ಮದ್ವೆ ಏರ್ಪಾಡು ಮಾಡಮ್ಮ.
ಕಣ್ತುಂಬ ನೋಡಿ ಕಣ್ಮುಚ್ಚಿಕೊಳ್ತಿನಿ” ಗದ್ಗದಿತವಾಗಿ ನುಡಿದರು.
ಅಳುವಿನ ಕಟ್ಟೆ ಒಡೆದು ಅಪ್ಪಾ ಅಪ್ಪಾ ಜೋರಾಗಿ ಆತ್ತಳು.
“ಆಯ್ತಪ್ಪ ನಿನ್ನಾಸೆ ನೆರವೇರಿಸುತ್ತೇನೆ” ಮಾತು ಕೊಟ್ಟಳು.
ಅಲ್ಲಿಂದ ಹೊರಬಂದ ನೀಲಾ “ಜಗದೀಶ ನಂಗೊಂದು ಸಹಾಯ ಮಾಡ್ತಿರಾ.
ವಿಕಾಸ್ ಅಂತಾ ನನಗೆ ಬೇಕಾದವರು ಒಬ್ಬರು ಕಲ್ಕತ್ತದಲ್ಲಿದ್ದಾರೆ.
ಅವರ್‍ನ ಬೇಗ ಬನ್ನಿ ಅಂತ ಟೆಲಿಗ್ರಾಂ ಕೊಡಿ.
“ವಿಕಾಸ್ ಯಾರು ನೀಲಾ” ಪ್ರಶ್ನಿಸಿದ.
“ನನ್ನ ಮದ್ವೆ ಆಗೋರು” ಜಗದೀಶನ ಆಸೆಗಳ ಪರ್ವತ ಉರುಳುರುಳಿ ಬಿದ್ದವು.
“ನೀಲಾ ಏನ್ ಹೇಳ್ತಾ ಇದ್ದೀಯಾ.” ಹೌದು ಜಗದೀಶ್.
ನಾನು ವಿಕಾಸ್ ತುಂಬಾ ಇಷ್ಟ ಪಟ್ಟಿದ್ದೀವಿ.
ಮದ್ವೆ ಮಾಡ್ಕೋಬೇಕು ಅಂತನೂ ಇದ್ವಿ.
ಅಷ್ಟರೊಳಗೆ ವಿಕಾಸ್ ಒಂದು ವರ್ಷ ಕಲ್ಕತ್ತೆಗೆ ಹೋಗಬೇಕಾಯ್ತು.
ಅಲ್ಲಿಂದ ಬಂದ ಮೇಲೆ ಮದ್ವೆ ಅಂತ ತೀರ್ಮಾನ ಮಾಡಿದ್ವಿ.
ಆದರೆ ಅಪ್ಪ ನನ್ನ ಮದ್ವೆ ನೋಡ್ಲೇಬೇಕು ಅಂತಾ ಇದ್ದಾರೆ.
ಪರಿಸ್ಥಿತಿ ಹೀಗಿದೆ ಅಂತಾ ಅವರಿಗೆ ತಿಳಿಸಿ ಅರ್ಜೆಂಟ್ ಬರೋ ಹಾಗೆ ಮಾಡಿ ಪ್ಲೀಸ್.”
ಜಗದೀಶ್ ನೀಲಾಳನ್ಗು ಮದುವೆಯಾಗುವ ಮನಸ್ಸು ಇತ್ತು.
ಆದರೆ ನೀಲಾ ಈಗಾಗಲೇ ಬೇರೆಯವರಿಗೆ ತನ್ನ ಪ್ರೀತಿ, ಹೃದಯ ಕೊಟ್ವಿದ್ದಾಳೆ ಅಂತಾ ಗೊತ್ತಿರಲಿಲ್ಲ.
ನೀಲಾಳ ಏನೇನೋ ಕನಸು ಕಟ್ಟಿದ್ದ.
ಆ ಕನಸುಗಳೆಲ್ಲವೂ ಅವನ ಕಣ್ಮುಂದೆಯೇ ಛಿದ್ರವಾದವು.
ಭಾರವಾದ ಹೆಜ್ಜೆ ಇರಿಸಿ ಹೊರಡಲನುವಾದ.
ಅಷ್ಟರಲ್ಲಿ ರಾಯರ ಕರೆ ಬಂತು.
ಬೇಸರ ನಿರಾಶೆ ಅಚ್ಚೊತ್ತಿತ್ತು.
ಆದರೆ ಅದೃಷ್ಟ ಅವನ ಪಾಲಿಗಿತ್ತು.
“ಜಗದೀಶ್, ನನ್ನ ಮಗಳನ್ನ ಮದ್ವೆ ಮಾಡ್ಕೋತೀಯಾ.
ನಾನು ಬದುಕಿರುವಾಗಲೇ ನನ್ನ ಮಗಳನ್ನು ಯೋಗ್ಯವಾದವನೊಬ್ಬನ ಕೈಯಲ್ಲಿಟ್ಟು ಬಿಡ್ತೀನಿ.
ಆ ಯೋಗ್ಯತೆ ನಿಂಗಿದೆ.
ದಯವಿಟ್ಟು ನನ್ನ ಮಗಳ ಕೈ ಹಿಡಿದು ಅವಳಿಗೊಂದು ಸುಂದರ ಬದುಕು ಕೊಡು, ಪ್ಲೀಸ್ ಜಗದೀಶ್.”
“ಆಯ್ತು ಮಾವ, ಆಯಾಸ ಮಾಡ್ಕೋಬೇಡಿ.
ನಿಮ್ಮ ಮಗಳು ಯೋಗ್ಯವಾದವನನ್ನೇ ಕೈ ಹಿಡಿಯುತ್ತಾಳೆ.
ಯೋಚ್ನೆ ಮಾಡಬೇಡಿ” ಭರವಸೆ ನೀಡಿದ.
ಕೈ ತಪ್ಪಿತು ಎಂದುಕೊಂಡಿದ್ದು ಮತ್ತೆ ಕೈ ಸೇರುವಂತಾಯ್ತು.
ಅದೃಷ್ಟದ ಬಾಗಿಲು ಅವನ ಪಾಲಿಗೆ ತಾನಾಗಿಯೇ ತೆರೆಯಿತು.
ಈಗ ತಾನು ಮೂರ್ಖನಾಗಬಾರದು.
ಯಾವ ಕಾರಣಕ್ಕೂ ವಿಕಾಸ್ ಇಲ್ಲಿಗೆ ಬರಬಾರದು ಅಂತಾ ನಿಶ್ಚಯ ಮಾಡಿಕೊಂಡವನೇ ನೀಲಳಿಗೆ ವಿಕಾಸ್ ಗೆ ಟೆಲಿಗ್ರಾಂ ಕೊಟ್ಟಾಯಿತೆಂದು ಸುಳ್ಳು ಹೇಳಿದ.
ಮನೆಯಲ್ಲಿಯೇ ಸರಳವಾಗಿ ಮದುವೆಯನ್ನು ನಡೆಸಲು ಎಲ್ಲಾ ಸಿದ್ಧತೆ ನಡೆದವು.
ನಾಳೆ ಮದುವೆ ಎಂದರೂ ವಿಕಾಸನ ಸುಳಿವಿಲ್ಲ.
“ಜಗದೀಶ್, ಅವರಿಗೆ ಟೆಲಿಗ್ರಾಂ ತಲುಪಿದೆಯಾ, ವಿಕಾಸ್ ಯಾವಾಗ ಬರ್ತಾರೆ” ಆತಂಕದಿಂದಲೇ ಕೇಳಿದಳು.
“ಬಂದು ಬಿಡ್ತಾರೆ ರಾತ್ರಿ ಬರಬಹುದು.
ರಾತ್ರಿ ಆಗದೆ ಇದ್ರೆ ಬೆಳಿಗ್ಗೆ ಹೊತ್ತಿಗಾದ್ರೂ ಬಂದು ಬಿಡುತ್ತಾರೆ” ಸುಳ್ಳು ಹೇಳಿ ಜಾರಿಕೊಂಡ.
ರಾತ್ರಿ ಕಳೆಯಿತು ಬೆಳಿಗ್ಗೆಯೂ ಆಯಿತು.
ಮುಹೂರ್ತದ ಸಮಯವಾದರೂ ವಿಕಾಸನ ಸುಳಿವಿಲ್ಲ.
ವಿಕಾಸನ ಬದಲು ಅವನು ಕೊಟ್ಟ ಟೆಲಿಗ್ರಾಂ ಬಂದಿತು.
ಜಗದೀಶ ತನ್ನ ತಪ್ಪು ಸಿಗಬಾರದೆಂದು, ಯಾವ ವಿಷಯವನ್ನು ತಿಳಿಸದೆ ಅರ್ಜೆಂಟ್ ಬನ್ನಿ ಎಂದಷ್ಟೇ ಟೆಲಿಗ್ರಾಂ ನೀಡಿದ್ದ.
ಹಿಂದಿನ ದಿನ ಅದು ನಿಧಾನವಾಗಿ ತಲುಪಿ ಸಮಯಕ್ಕೆ ಸರಿಯಾಗಿ ಬಾರದಂತಿರಲಿ ಎಂದಾಶಿಸಿದ್ದ.
ಮುಂದಿನ ವಾರ ಬರುವುದಾಗಿ ವಿಕಾಸ್ ಟೆಲಿಗ್ರಾಂ ಕಳುಹಿಸಿದ್ದ.
ಪರಿಸ್ಥಿತಿಯ ಅರಿವು ಅವನಿಗಾಗಿರಲಿಲ್ಲ.
ಜಗದೀಶನ ಉಪಾಯ ಫಲಿಸಿತ್ತು.
ಮುಹೂರ್ತ ಮೀರುತ್ತಿದೆ ಹೆಣ್ಣನ್ನು ಕರೆದು ತನ್ನಿ ಎಂದು ಪುರೋಹಿತರು ಅವಸರಿಸುತ್ತಿದ್ದಾರೆ.
ರಾಯರೇ ಸ್ವತಃ ಮಗಳನ್ನು ಕರೆತರಲು ಬಂದಿದ್ದಾರೆ.
ದಿಕ್ಕು ತೋಚದೆ ಅಲೆಗೆ ಸಿಕ್ಕ ಹಕ್ಕಿಯಂತೆ ತೂಗಾಡುತ್ತಿದ್ದಾಳೆ.
ಆ ಕ್ಷಣ ಯಾವ ನಿರ್ಧಾರವನ್ನು ತೆಗೆದುಕೊಳ್ಳಲು ಅವಳಿಂದಾಗುತ್ತಿಲ್ಲ.
ಮದುವೆಯನ್ನು ಇನ್ನೊಂದು ವಾರ ಮುಂದೆ ಹಾಕಲು ಸಾಧ್ಯವೇ ಎಂದು ಯೋಚಿಸುತ್ತಿದ್ದಾಳೆ.
ವರನೇ ಇಲ್ಲದ ಮೇಲೆ ಮದುವೆ ಸಾಧ್ಯವೇ?
ವಿಷಾದಭರಿತಳಾಗಿ ನಿಂತುಬಿಟ್ಟಿದ್ದಾಳೆ.
“ನೀಲಾ ಬಾಮ್ಮ ತಡವಾಗುತ್ತೆ” ಮೆಲ್ಲನೆ ಕೈಹಿಡಿದು ಮಂಟಪದ ಬಳಿ ಕರೆತಂದರು.
ಏನೋ ಹೇಳಲೋದವಳು ವರನಾಗಿ ಸಿದ್ಧನಾಗಿ ನಿಂತಿರುವ ಜಗದೀಶನನ್ನು ಕಂಡು ದಿಗ್ಭ್ರಾಂತಳಾದಳು.
ಮೂರ್ಛೆ ಬರುವಂತಾಗಿ, ಮಂಟಪದ ಕಂಬವನ್ನು ಆಧರಿಸಿ ನಿಂತಳು.
ತಾನು ಕಾಣುತ್ತಿರುವುದು ಸತ್ಯವೇ?
ಜಗದೀಶ್ ಮೋಸ ಮಾಡಿಬಿಟ್ಟನೆ.
ವಿಕಾಸ್‌ಗೆ ಈ ದಿನ ಮದುವೆ ಎಂದು ತಿಳಿಸಲಿಲ್ಲವೇ.
ತಾನೇ ಮದುವೆಯಾಗುವ ಸ್ವಾರ್ಥದಿಂದ ಈ ಕೃತ್ಯಗೈದನೇ ಅಯ್ಯೋ ದೈವವೇ ಅವಳ ಹೃದಯ ಆರ್ತವಾಗಿ ಕೂಗಿಕೊಂಡಿತು.
ಅಪ್ಪನೆಡೆ ದೈನ್ಯವಾಗಿ ನೋಡಿದಳು.
ಅವರಾಗಲೇ ಮಗಳ ಮದುವೆಯ ಸಂಭ್ರಮದಲ್ಲಿದ್ದಾರೆ.
ಆ ಕಂಗಳೇ ಹೇಳುತ್ತಿವೆ ಅವರೆಷ್ಟು ಸಂತೋಷ ಸವಿಯುತ್ತಿದ್ದಾರೆ ಎಂದು.
ಈ ಸಂತೊಷ ಅಳಿಸಲು ತನಗೇನು ಹಕ್ಕಿದೆ.
ಮಗಳಾಗಿ ನನ್ನ ಕರ್ತವ್ಯ ನಾನು ಮಾಡಲೇಬೇಕಾಗಿದೆ.
ಅಪ್ಪನ ಆಶೆಯಂತೆ ತಾನು ಲಗ್ನವಾಗಲೇಬೇಕು.
ವಿಕಾಸ್ ಮನ ಚೀರಿಡುತ್ತಿತ್ತು.
ಜಗದೀಶ ಕಟ್ಟಿದ ತಾಳಿಗೆ ಮೌನವಾಗಿಯೇ ಕೊರಳೊಡ್ಡಿದಳು.
ಈಗವಳು ಜಗದೀಶನ ಪತ್ನಿ.
ತಾನು ಕಂಡ ಕನಸು, ಅಸೆ, ನಿರೀಕ್ಷೆಗಳಿಗೆಲ್ಲ ತಾನೇ ಕೈಯಾರೆ ಬೆಂಕಿ ಹಚ್ಚಿ ತನ್ನ ಪ್ರೇಮದ ಸೌಧವನ್ನು ಸುಟ್ಟುಬಿಟ್ಟಳು.
ತನ್ನ ಕನಸಿನ ಸೌಧವನ್ನು ಉರುಳಿಸಿಬಿಟ್ಟಳು.
ತಾನೇ ಕಟ್ಟಿದ ಪ್ರೇಮದ ಅರಮನೆಯನ್ನು ನುಚ್ಚು ನೂರಾಗಿಸಿದಳು.
ಪ್ರೇತಕಳೆ ಹೊತ್ತ ನೀಲಾ ಮೌನವಾಗಿಯೇ ಮುಂದಿನ ಕಲಾಪದಲ್ಲಿ ಭಾಗಿಯಾದಳು.
ಸಪ್ತಪದಿ ತುಳಿದಳು.
ಸಂತೋಷ ಹೆಚ್ಚಾಯಿತೇನೋ ರಾಯರ ದುರ್ಬಲ ಹೃದಯ ಸಹಿಸದಾಯಿತು.
ಮಗಳ ಮದುವೆಯೇ ತಮ್ಮ ಅಂತಿಮ ಆಸೆಯೆಂಬುದನ್ನು ಸಾಬೀತುಪಡಿಸಿ ಜಗದೀಶನ ಕೈಗೆ ಮಗಳನ್ನಿರಿಸಿ ಶಾಶ್ವತವಾಗಿ ಜಗತ್ತಿಗೆ ವಿದಾಯ ಹೇಳಿದರು ರಾಯರು.
ಅಪ್ಪ ಸತ್ತ ದುಃಖ ಒಂದೆಡೆ.
ಮೋಸ ಮಾಡಿ ತನ್ನ ಬದುಕನ್ನು ಛಿದ್ರವಾಗಿಸಿದ ಜಗದೀಶ, ಒಂದು ಕಡೆ.
ಇವೆರಡರ ನೋವಿನಲ್ಲಿ ಸಾಕಷ್ಟು ಬಳಲಿ ಹೋದಳು.
ಯಾವುದರ ದುಃಖ ಹೆಚ್ಚು ಎಂದು ನಿರ್ಧರಿಸಲಾರದೆ ಹೋದಳು.
ಜಗದೀಶನನ್ನು ಮಾತನಾಡಿಸಲು ಕೂಡ ಹೇಸಿಕೊಂಡಳು.
ಅವಳ ತಿರಸ್ಕಾರ ಕಂಡ ಜಗದೀಶ ಅವಳನ್ನು ಮಾತನಾಡಿಸಲು ಅಂಜಿ ದೂರವೇ ಇರುತ್ತಿದ್ದ.
ಮಾವನ ಕರ್ಮಗಳನ್ನೆಲ್ಲ ಸಾಂಗವಾಗಿ ನೆರವೇರಿಸಿದ.
ಅಷ್ಟರಲ್ಲಿ ವಿಕಾಸ್ ಬಂದಿಳಿದ.
ನೀಲಾಳ ಕೊರಳಿನಲ್ಲಿದ್ದ ಮಾಂಗಲ್ಯ ಅವನನ್ನು ಅಣಕಿಸಿತು.
ತಾನು ಬಂದದ್ದು ಬಹಳ ತಡವಾಯಿತೆಂದು ಆ ಕ್ಷಣವೇ ಅವನಿಗರ್ಥವಾಗಿ ಬಿಟ್ಟಿತು.
ಮನವೆಲ್ಲ ಶೂನ್ಯ ಆವರಿಸಿತು.
ದಿಗ್ಭ್ರಾಂತನಾಗಿ ಮಾತು ಹೊರಡದೆ ಮೌನವಾಗಿ ನಿಂತ ವಿಕಾಸನನ್ನು “ನೀವು ನನಗೆ ಮೋಸ ಮಾಡಿದ್ರೆ ವಿಷಯ ಹೀಗಿದೆ ಅಂತ ಗೊತ್ತಾದ ಮೇಲೆ ಬೇಗ ಬರಬೇಕಿತ್ತು.
ಯಾಕೆ ಬರಲಿಲ್ಲ” ಎದುರಿಗೆ ನಿಂತಾತನನ್ನು ಹತಾಶೆಯಿಂದ ಕೇಳಿದಳು.
“ವಿಷಯ ಇಷ್ಟೊಂದು ಗಂಭೀರ ಅಂತ ನನಗೆ ಗೊತ್ತಾಗಲಿಲ್ಲ ನೀಲಾ.
ಗೊತ್ತಾಗಿದ್ರೆ ಹಾರಿ ಬರ್ತಾ ಇದ್ದೆ.
ನಾನು ತಪ್ಪು ಮಾಡಿದೆ.
ನೀನು ಹೇಳಿದಂತೆ ನಿನ್ನ ಮದ್ವೆ ಮಾಡಿಕೊಂಡೇ ನಾನು ಕಲ್ಕತ್ತಕ್ಕೆ ಹೋಗಬೇಕಾಗಿತ್ತು.
ನಿಮ್ಮ ತಂದೆ ಇಷ್ಟು ಬೇಗ ಹೋಗಿಬಿಡ್ತಾರೆ ಅನ್ನೋ ಕಲ್ಪನೆ ನಂಗಿರಲಿಲ್ಲ.
ನಾನು ನತದೃಷ್ಟ ನೀಲಾ.
ನಿನ್ನಂತಹ ಅಮೂಲ್ಯವಾದ ರತ್ನನಾ ನಾನೇ ಕೈಯಾರೆ ದೂರ ಮಾಡಿಕೊಂಡುಬಿಟ್ಚೆ.
ಹೇಗೆ ಸಹಿಸಲಿ ಇದನ್ನ.
ನನ್ನಿಂದ ತಡ್ಕೊಳ್ಳೋದಿಕ್ಕೆ ಸಾಧ್ಯವಾಗ್ತ ಇಲ್ಲ.
ನಿನ್ನನ್ನು ಮರೆಯೋದಕ್ಕೆ ನನ್ನಿಂದ ಸಾಧ್ಯವಾ.
ಏನಾಗಿ ಹೋಯ್ತು ನೀಲಾ ನಮ್ಮ ಬಾಳಿನಲ್ಲಿ.
ನಾವು ಕಂಡ ಕನಸುಗಳೆಲ್ಲ ಛಿದ್ರವಾಗಿ ಹೋದವಲ್ಲ.
ದೇವರು ಎಂತಹ ಕ್ರೂರಿ” ಕಣ್ಣೀರಿಟ್ಪ.
ನೀಲಳೂ ಕಣ್ಣೀರಿಡುತ್ತಾಳೆ.
ಯಾರು ಯಾರನ್ನೂ ಸಂತೈಸುವ ಸ್ಥಿತಿಯಲ್ಲಿಲ್ಲ.
ಪರಸ್ಪರರಿಗಾದ ನಷ್ಟದ ಅರಿವೇ ಅವರನ್ನು ದುಃಖದ ನಿರಾಶೆಯ, ಹತಾಶೆಯ ಕೂಪಕ್ಕೆ ದೂಡುತ್ತದೆ.
ಈ ಪರಿಸ್ಥಿತಿಯನ್ನು ಹೇಗೆ ನಿಭಾಯಿಸಬೇಕೆಂದು ತಿಳಿಯದೆ ಜಗದೀಶ ಒಂದೆಡೆ ಕಂಗೆಟ್ಟ.
ತಪ್ಪಿತಸ್ಥನ ಭಾವ ಅವನನ್ನು ಕುಟುಕುತ್ತಿತ್ತು.
ತನ್ನ ಕಣ್ಮುಂದೆಯೇ ಪ್ರೇಮಿಗಳಿಬ್ಬರೂ ಒಬ್ಬರನೊಬ್ಬರು ಕಳೆದುಕೊಂಡ ದುಃಖದಲ್ಲಿ ಗೋಳಾಡುತ್ತಿದ್ದರೆ ಸಹಿಸದಾದ.
ತಾನು ಈ ಮನೆಯ ಅಳಿಯ ಎಂದು ನೆನಪಾಗಿ ಕೃದ್ದನಾದ.
ಪರಿಸ್ಥಿತಿ ಕೈ ಮೀರುವ ಮುನ್ನ ತನ್ನ ಕೃಗೆತ್ತಿಕೊಳ್ಳಬೇಕೆಂದು “ನೀಲಾ, ಆಗಿದ್ದು ಆಗಿ ಹೋಯಿತು.
ಈಗ ಅತ್ತೇನು ಪ್ರಯೋಜನ.
ಏಳು ಮೇಲೆ ವಿಕಾಸ್ ಅಷ್ಟು ದೂರದಿಂದ ಬಂದಿದ್ದಾರೆ.
ಅವರು ಊಟಮಾಡಿ ವಿಶ್ರಾಂತಿ ತೆಗೆದುಕೊಳ್ಳಲಿ, ಏಳು” ಬಲವಂತವಾಗಿ ತಾನೇ ಕೈ ಹಿಡಿದು ಏಳಿಸಿದ.
ಅವಳನ್ನು ಒಳ ಕಳುಹಿಸಿ ವಿಕಾಸ್ ಮುಂದೆ ನಿಂತು.
“ಏಳಿ ವಿಕಾಸ್ ಹಣೆ ಬರಹ ಅನ್ನುವುದು ಇದಕ್ಕೆ.
ನನ್ನ ಹಣೆಯಲ್ಲಿ ನೀಲಾಳನ್ನು ಮದ್ವೆ ಆಗುವ ಯೋಗ ಬರೆದಿತ್ತು.
ನಾನು ಅವಳ ಗಂಡನಾದೆ.
ನೀವು ಸ್ನೇಹಿತನಾಗಿಯೇ ಉಳಿಯಬೇಕು ಅನ್ನೋದು ನಿಮ್ಮ ಹಣೇಲಿ ಬರೆದಿತ್ತು.
ದೇವರ ನಿಯಮವನ್ನು ತಪ್ಟಿಸೋಕೆ ಯಾರಿಂದಲೂ ಸಾಧ್ಯ ಇಲ್ಲ.
ಪರಿಸ್ಥಿತಿನಾ ಅರ್ಥಮಾಡಿಕೊಂಡು ಸಮಾಧಾನ ಮಾಡಿಕೊಳ್ಳಿ.
ನೀಲಾ ಅಪ್ಪ ಸತ್ತಿರೋ ದುಃಖದಲ್ಲಿದ್ದಾಳೆ.
ಆ ನೋವಿನ ಜೊತೆ ನೀವೂ ಕೂಡ ನೋವು ಕೊಡಬೇಡಿ.
ನಾಳೆ ಬೆಳಿಗ್ಗೆಯೇ ಹೊರಟುಬಿಡಿ.
ನೀವಿನ್ನೂ ಇಲ್ಲೇ ಇದ್ದರೆ ನೀಲಾ ಬದಲಾಗೋದು ಕಷ್ಟವಾಗುತ್ತೆ.
ನನ್ನನ್ನ ಅವಳು ಗಂಡ ಅಂತಾ ಒಪ್ಟಿಕೊಳ್ಳೋದು ನಿಧಾನವಾಗುತ್ತೆ.
ನಿಮ್ಮ ನೀಲಳ ಬಾಳು ಚೆನ್ನಾಗಿರಬೇಕು ಅಂದ್ರೆ ನೀವು ಆದಷ್ಟು ಬೇಗ ಅವಳಿಂದ ದೂರಾಗಬೇಕು” ದೃಢವಾಗಿ ಆಷ್ಟೇ ಕಟುವಾಗಿ ನುಡಿದ ಜಗದೀಶ.
ರಾತ್ರಿ ಅದೆಷ್ಟು ಹೊತ್ತಾಗಿತ್ತೋ, ಬಚ್ಚಲಿಗೆ ಹೋಗಲು ಹೊರ ಬಂದಾಗ ವಿಕಾಸನ ರೂಮಿನಲ್ಲಿ ಮಾತುಗಳು ಕೇಳಿ ಬಂದವು ಜಗದೀಶನಿಗೆ.
“ಎಲ್ಲಾ ನಮ್ಮ ಹಣೆ ಬರಹ ನೀಲಾ.
ನಮ್ಮ ಪ್ರೇಮ ಈ ರೀತಿ ಕೊನೆಯಾಗುತ್ತೆ ಅಂತಾ ನಾನು ಕನಸಿನಲ್ಲೂ ತಿಳಿದಿರಲಿಲ್ಲ.
ನನ್ನ ಸ್ಫೂರ್ತಿ ಶಾಶ್ವತವಾಗಿ ನನ್ನ ಕೈ ಬಿಟ್ಟು ಹೋಗ್ತಾಳೆ ಅನ್ನೋ ಕಲ್ಪನೆ ಕೂಡ ನಂಗಿರಲಿಲ್ಲ, ಇನ್ನೆಲ್ಲಿ ನನ್ನ ಸ್ಫೂರ್ತಿ.”
“ವಿಕಾಸ್, ನೀವೇ ಕೈಯಾರೆ ಹಾಳುಮಾಡಿದ್ರಿ.
ಟೇಲಿ ಗ್ರಾಂ ತಲುಪಿದ ಕೂಡಲೇ ನೀವು ಬಂದುಬಿಟ್ಟಿದ್ದರೆ ಇಂತಹ ಪರಿಸ್ಥಿತಿ ಉಂಟಾಗ್ತಾ ಇತ್ತಾ.
ಅಪ್ಪನ ಸ್ಥಿತಿ ಗಂಭೀರವಾಗಿದೆ ಅಂತಾ ನಾನು ಪತ್ರ ಕೂಡ ಬರೆದಿದ್ದೆ.”
“ತಪ್ಪು ಮಾಡಿಬಿಟ್ಟೆ ನೀಲಾ ತಪ್ಪು ಮಾಡಿಬಿಟ್ಟೆ.
ಪರಿಸ್ಥಿತಿ ಇಷ್ಟೊಂದು ಗಂಭೀರತೆ ಪಡೆದಿದೆ ಅಂತ ಅಂದುಕೊಳ್ಳಲೇ ಇಲ್ಲ.
ಅಷ್ಟು ದೂರದಿಂದ ಬರಬೇಕಾದರೆ ಏನೆಲ್ಲ ವ್ಯವಸ್ಥೆ ಮಾಡ್ಕೋಬೇಕು.
ಹಾಗಾಗಿ ಸ್ವಲ್ಪ ತಡಮಾಡಿಬಿಟ್ಟೆ.
ಆದರೆ ಆ ತಡದಿಂದಾಗಿ ನಾನು ಏನು ಕಳ್ಕೊಂಡೆ.
ನನ್ನ ಬದುಕಿಗಾದ ನಷ್ಟ ಏನು ಅಂತ ನಂಗರ್ಥವಾಗ್ತ ಇದೆ.
ಏನು ಮಾಡಲಿ ನೀಲಾ, ನಾನು ಏನು ಮಾಡಲಿ.
ಬದುಕಿನಲ್ಲಿ ನನಗೆ ಸಿಕ್ಕಿದ್ದ ಒಂದೇ ಒಂದು ಆಸರೆನೂ ನನ್ನಿಂದ ದೂರವಾಗ್ತ ಇದೆ.
ನಾನು ಹೇಗೆ ಬದುಕಿರಲಿ.
ನೀನಿಲ್ಲದೆ ಬದುಕನ್ನು ಊಹೆ ಮಾಡ್ಕೊಳ್ಳೋದಕ್ಕೂ ನನ್ನಿಂದ ಸಾಧ್ಯವಾಗ್ತ ಇಲ್ಲ.
ಇನ್ನೆಲ್ಲಿಯ ಕಲೆಗಾರ, ಇನ್ನೆಲ್ಲಿಯ ಚಿತ್ರಗಾರ ಸ್ಫೂರ್ತಿ ದೇವತೆನೇ ಇಲ್ಲ ಅಂದ ಮೇಲೆ ನಾನೇನು ತಾನೆ ಬರೆಯಬಲ್ಲೆ.
ಕಲ್ಕತ್ತ ನನ್ನ ಜೀವನದ ತಿರುವು ಆಗುತ್ತೆ.
ನನ್ನನ್ನು ಮಹಾನ್ ಕಲಾವಿದನನ್ನಾಗಿ ಮಾಡುತ್ತೆ ಅಂದುಕೊಂಡಿದ್ದೆ.
ಆದರೆ ಅದೇ ಕಲ್ಕತ್ತ ನನ್ನ ಬದುಕಿನಲ್ಲಿ ಕರಾಳ ಛಾಯೆ ಮೂಡುವ ಹಾಗೆ ಮಾಡ್ತು.
ನಾನು ಕಲ್ಕತ್ತಕ್ಕೆ ಹೋಗದೆ ಇದ್ದಿದ್ದರೆ, ನಂಗೆ ಸ್ಕಾಲರ್ಷಿಪ್ ಸಿಗದೆ ಹೋಗಿದ್ದಿದ್ದರೆ ಅಯ್ಯೋ ಕಲ್ಕತ್ತದಲ್ಲಿ ಸೀಟ್ ಸಿಕ್ಕಿದ್ದಕ್ಕೆ ಹೆಮ್ಮೆಯಿಂದ ಬೀಗಿದ್ದೆ.
ರಾಷ್ಟ್ರಮಟ್ಟದಲ್ಲಿ ನನ್ನ ಪ್ರತಿಭೆ ಏನು ಅಂತ ತೋರಿಸೋ ಅವಕಾಶ ಸಿಕ್ಕಿದೆ ಅಂತ ಉಬ್ಬಿದ್ದೆ.
ಅದೇ ಅವಕಾಶ ನನ್ನ ಬಾಳಿನ ಬೆಳಕನ್ನು ಆರಿಸುತ್ತಿದೆ ಅಂತ ನಂಗೆ ಗೊತ್ತಿತ್ತೆ?
ನೀಲಾ ಹೇಳು, ಇದರಲ್ಲಿ ನನ್ನ ತಪ್ಪು ಏನಿದೆ?
ಪ್ರತಿಭೆಗೆ ಪುರಸ್ಕಾರಕ್ಕೆ ಕೊಟ್ಟಿದ್ದು ತಪ್ಪೇ, ನನಗೆ ನಿಧಾನವಾಗಿ ಟೆಲಿಗ್ರಾಂ ತಲುಪಿದ್ದು ತಪ್ಪೇ, ವಿಷಯ ಹೀಗಿದೆ ಅಂತ ವಿವರ ಸಿಗದೇ ಇದ್ದದ್ದು ತಪ್ಪೇ?
ಯಾವ ತಪ್ಪು ನನ್ನ ಸ್ಫೂರ್ತಿನ ದೂರ ಮಾಡ್ತು ಹೇಳು ನೀಲಾ ಹೇಳು.
ಭಾವಪರವಶನಾಗಿ ಉತ್ಕಟತೆಯಿಂದ ಹನಿತುಂಬಿ ಹೇಳುತ್ತಿದ್ದರೆ ನೀಲಾ ಹರಿಯುತ್ತಿದ್ದ ಕಂಬನಿಯನ್ನು ಹಾಗೇ ಹರಿಯಲು ಬಿಟ್ಟು,“ವಿಧಿ ವಿಕಾಸ್, ನಮ್ಮ ಕೆಟ್ಟ ವಿಧಿ.
ಆ ವಿಧಿಯ ತಪ್ಟಿನಿಂದ ಇದರಲ್ಲಿ ನನ್ನ ನಿನ್ನ ತಪ್ಟಿಗಿಂತ ಕೆಟ್ಟ ವಿಧಿಯ ಕೈಚಳಕ.
ಇದು ಹೀಗಾಗುತ್ತದೆ, ವಿಧಿ ನಮ್ಮ ಬಾಳಿನ ಖಳನಾಯಕ ಆಗುತ್ತೆ ಅನ್ನೋ ಅರಿವಿಲ್ಲದೆ ಅದೆಷ್ಟು ದೃಢವಾಗಿ ಭವಿಷ್ಯವನ್ನು ಕಲ್ಪಿಸಿಕೊಂಡಿದ್ದೇವಲ್ಲ.
ನಾವು ಮೂರ್ಖರಲ್ಲದೆ ಮತ್ತೇನು?
ಅಪ್ಪಾ ಹಾಸಿಗೆ ಹಿಡಿದಾಗ ನಾನೆಂಥ ಪರಿಸ್ಥಿತಿಯಲ್ಲಿದ್ದೆ ಗೊತ್ತಾ ವಿಕಾಸ್?
ಬದುಕಿನಲ್ಲಿ ಬಂಧುವೆಂದರೆ ಅಪ್ಪ ಒಬ್ಬರೇ.
ನೀನೂ ನನ್ನ ಬಾಳಿನಲ್ಲಿ ಪ್ರವೇಶಿಸದೆ ಇದ್ದಿದ್ದರೆ ನಾನು ಈ ಜಗತ್ತಿನಿಂದಲೇ ದೂರ ಆಗ್ತಾ ಇದ್ದೆನೊ ಏನೋ.
ಅಪ್ಪಾ ನನ್ನ ಮದ್ವೆಗಾಗಿಯೇ ಜೀವ ಹಿಡಿದುಕೊಂಡಿದ್ದರು.
ಒಂದೊಂದು ಸಲ ಆನ್ನಿಸುತ್ತೆ, ನಾನು ಮದ್ವೇನೇ ಆಗಬಾರದಿತ್ತು ಅಂತಾ.
ಅಪ್ಪನ ಆಸೆ ತೀರಿಸೋಕೆ ಈ ಮದ್ವೆ ಮಾಡಿಕೊಳ್ಳೋಕೆ ಆತುರ ಪಟ್ಟೆ.
ಇತ್ತ ಅಪ್ಪಾನೂ ನನ್ನಿಂದ ದೂರ ಆದ್ರು.
ನೀನೂ ದೂರಾದೆ.
ನಾನು ಯಾರಿಗಾಗಿ ಬದುಕಬೇಕು ವಿಕಾಸ್.
ನಿನ್ನ ಪ್ರೇಮದ ನಿರೀಕ್ಷೆಯೇ ನನ್ನಲ್ಲಿ ಬದುಕುವ ಆಸೆ ಹುಟ್ಚಿಸಿತ್ತು.
ಈಗ ಈಗ…” ಮುಂದೆ ಹೇಳಲಾರದೆ ಬಿಕ್ಕಳಿಸಿದಳು.
ಕೊರಳಿನಲ್ಲಿದ್ದ ತಾಳಿ ಯಾವ ತೀರ್ಮಾಕ್ಕೂ ಬಾರದಂತೆ ಅಡ್ಡಿಪಡಿಸುತ್ತಿತ್ತು.
ಒಲ್ಲದ ಜಗದೀಶನೊಂದಿಗೆ ಬಾಳುವೆ ಸಾಧ್ಯವೇ.
ಇಷ್ಟೊಂದು ಹತ್ತಿರವಿರುವ ವಿಕಾಸ್ ಈಗ ಎಷ್ಟೊಂದು ದೂರ.
ಕೈಗೆಟುಕುವಂತೆಯೇ ಕುಳಿತಿದ್ದಾನೆ.
ಮನಸ್ಸಿನಲ್ಲಿಯೂ ನೆಲೆಸಿದ್ದಾನೆ.
ಆದರೆ ಅದರೆ ಸಪ್ತಪದಿ ತುಳಿದ ನೆನಪು, ಮಂತ್ರಘೋಷಗಳೊಡನೆ ಜಗದೀಶನ ಅರ್ಧಾಂಗಿಯಾದ ನೆನಪು.
ಓಹ್ ತಾನೀಗ ಏನು ಮಾಡಲಿ, ಯಾವ ನಿರ್ಧಾರ ತೆಗೆದುಕೊಳ್ಳಲಿ.
ವಿಕಾಸನು ಅದೇ ಪರಿಸ್ಥಿತಿಯಲ್ಲಿದ್ದ.
ಮನಸ್ಸಿನೊಳಗಿನದನ್ನು ಹೇಳಲಾರದೆ ಒದ್ದಾಡಿದ.
ನಿನ್ನ ಕತ್ತಿನಲ್ಲಿರುವ ತಾಳಿ ತೆಗೆದು ಜಗದೀಶನ ಕೈಗೆ ಕೊಟ್ಟು ನನ್ನ ಜೊತೆ ಬಂದುಬಿಡು.
ಮನಸ್ಸು ಮನಸ್ಸುಗಳ ಮಿಲನವಾಗದೆ ಈ ಲಗ್ನ ಲಗ್ನವೆನಿಸದು.
ಮನಸ್ಸಿನ ತುಂಬಾ ನನ್ನನ್ನ ತುಂಬಿಕೊಂಡು ಜಗದೀಶನ ತಾಳಿಗೆ ಕೊರಳೊಡ್ಡಿರುವ ನೀನು ಕಾಯಾ ವಾಚಾ ಮನಸಾ ಅವನ ಧರ್ಮಪತ್ನಿ ಎನಿಸಿಕೊಳ್ಳಲಾರೆ.
ಯಾವುದೋ ಒತ್ತಡಕ್ಕೆ ಸಿಲುಕಿ ನಡೆದ ಈ ಧಾರ್ಮಿಕ ಕ್ರಿಯೆ ಸತಿಪತಿಗಳನ್ನಾಗಿಸದು.
ಇದೊಂದು ವ್ಯರ್ಥ ಕ್ರಿಯೆ.
ಆ ಕ್ರಿಯೆಯನ್ನು ಮರೆತು ಬಿಡು ನೀಲಾ.
ನಾವು ಎಂದೋ ಸತಿಪತಿಗಳಾಗಿದ್ದೇವೆ.
ನಮ್ಮ ಆತ್ಮಗಳ ಮಿಲನವಾಗಿವೆ.
ಕನಸುಗಳೆಂಬ ಸಪ್ತಪದಿ ತುಳಿದಿದ್ದೇವೆ.
ಒಲವೆಂಬ ಮಾಂಗಲ್ಯ ಧಾರಣೆ ಮಾಡಿದ್ದೇನೆ.
ಹೃದಯವೆಂಬ ಅಗ್ನಿ ಮುಂದೆ ಕಾಯಾ ವಾಚಾ ಮನಸಾ ನೀನೇ ನನ್ನ ಸಂಗಾತಿ ಎಂದು ಪ್ರತಿಜ್ಞೆಗೈದಿದ್ದೇನೆ.
ಈಗ ನಿನ್ನ ಕೊರಳಲ್ಲಿರುವುದು ಲೋಹದ ಚೂರಷ್ಟೆ.
ಕಿತ್ತು ಬಿಸಾಕು.
ಬಂದುಬಿಡು ನನ್ನ ಸ್ಫೂರ್ತಿ ದೇವತೆಯೇ, ನಮ್ಮಿಬ್ಬರನ್ನು ಅಗಲಿಸುವ ಶಕ್ತಿ ಆ ವಿಧಿಗೂ ಇಲ್ಲಾ ಎಂದು ತೋರಿಸೋಣ.
ಇಲ್ಲಿಂದ ದೂರ ಹೋಗಿ ನವಜೀವನ ಪ್ರಾರಂಭಿಸೋಣ.
ನಡೆದದೆಲ್ಲವನ್ನು ಕೆಟ್ಟ ಕನಸೆಂದು ಮರೆತುಬಿಡೋಣ.
ಬಾ ನೀಲಾ ಈ ಕ್ಷಣವೇ ಹೊರಟು ಬಿಡೋಣ.”ಮನಸ್ಸು ನುಡಿಯುತ್ತಿದ್ದ ಈ ಮಾತುಗಳಾವುವೂ ಸ್ವರವನ್ನು ಪಡೆಯಲಿಲ್ಲ.
ಆ ಕ್ಷಣಗಳಲ್ಲಿ ನೀಲಾ ವಿಕಾಸನ ಕಣ್ಣಿನಲ್ಲಿ ಕಣ್ಣಿಟ್ಟು ನೋಡಿದ್ದರೆ ಈ ಅಂತರಾಳದ ಮಾತುಗಳೆಲ್ಲವೂ ಅವಳ ಹೃದಯವನ್ನು ತಲುಪಿ ಬಿಡುತ್ತಿದ್ದವು.
ಆ ಘಳಿಗೆಯಲ್ಲಿ ತನ್ನದೇ ಧ್ಯಾನದಲ್ಲಿ ನೀಲಾ ಮುಳುಗಿ ಹೋಗಿದ್ದಳು.
ವಿಕಾಸ್, ಈಗ ನಡೆದಿರುವುದು ಮದುವೆಯೇ ಅಲ್ಲಾ.
ನಾನು ಜಗದೀಶನ ಹೆಂಡತಿ ಎಂದು ಕಲ್ಪಿಸಿಕೊಳ್ಳಲೂ ನನ್ನಿಂದ ಸಾಧ್ಯವಾಗುತ್ತಾ ಇಲ್ಲಾ.
ನೀನೇ ನನ್ನ ಮಾನಸಿಕ ಪತಿ.
ನಿನ್ನ ಜೊತೆ ನಾನು ಎಲ್ಲಿಗಾದರೂ ಬರಲು ಸಿದ್ಧ .
ನಿನ್ನೊಂದಿಗೆ ಬರಲು ನನಗೆ ಯಾವ ನೈತಿಕತೆಯ ಭಯವೂ ಇಲ್ಲಾ ನೀನು ನನ್ನವನು ವಿಕಾಸ.
ನನ್ನವನ ಜೊತೆ ಬರಲು ನನಗೇಕೆ ಭಯ.
ಈ ಸಮಾಜ ಈ ರೀತಿ ನೀತಿಗಳಿಗೆಲ್ಲ ದೊಡ್ದ ನಮಸ್ಕಾರ ಹಾಕಿ ಬೆನ್ನು ತಿರುಗಿಸಿಬಿಡುತ್ತೇನೆ.
ನೀನೇ ನನ್ನ ಸರ್ವಸ್ವ.
ನೀನೇ ನನ್ನ ಬದುಕು, ಚೇತನ.
ಎಲ್ಲವೂ ನೀನೇ.
ನಮ್ಮ ಮದುವೆ ಎಂದೋ ನಡೆದುಹೋಗಿದೆ.
ನಾನು ನಿನ್ನ ಪತ್ನಿ.
ಈ ಭಾವನೆಗಳಿಂದ ನಾನು ಹೊರ ಬರಲಾರೆ.
ಪ್ಲೀಸ್ ವಿಕಾಸ್ ನನ್ನನ್ನು ನಿನ್ನೊಂದಿಗೆ ಕರೆದೊಯ್ಯಿ.
ನಿನ್ನ ಹಿಂದೆ ಮಗು ತಾಯಿಯ ಹಿಂದೆ ಬರುವಂತಷ್ಟೇ ಸಹಜವಾಗಿ ಬಂದುಬಿಡುತ್ತೇನೆ.
ನನಗೆ ಆಶ್ವಾಸನೆ ಕೊಡು, ವಿಕಾಸ್ ನನ್ನ ಜೊತೆ ಹೆಜ್ಜೆ ಹಾಕುತ್ತೇನೆ ಎಂದು ಭರವಸೆ ಕೊಡು.
ನಿನ್ನ ಮೌನ ನನ್ನ ಕಿತ್ತು ತಿನ್ನುತ್ತಿದೆ.
ತಾಳಿ ಕೊರಳಲ್ಲಿದೆ ಎಂದ ಮಾತ್ರಕ್ಕೆ ನಾನು ಬೇರೆಯವಳಾಗಿ ಹೋದನೇ.
ಈ ಸ್ಫೂರ್ತಿ ಯಾವತ್ತೂ ನಿನ್ನವಳು.
ಮಾತನಾಡು ವಿಕಾಸ್.
ನೀ ಹೀಗೆ ಮೌನವಾಗಿದ್ದು ಬಿಟ್ಟರೆ ನನ್ನ ಬದುಕು ಕತ್ತಲೆಯಲ್ಲಿ ಮುಳುಗಿಬಿಡುತ್ತದೆ.
ಭರವಸೆಯ ಹೊಸ ಬೆಳಕು ಈ ಬಾಳಿಗೀಗ ಅವಶ್ಯಕವಾಗಿದೆ.
ಅಪ್ಪನನ್ನು ಕಳೆದುಕೊಂಡಿರುವ ಈ ಅನಾಥೆಗೆ ನಿನ್ನ ಬದುಕಿನಲ್ಲಿ ಹೃದಯದಲ್ಲಿ ಜಾಗ ಬೇಕಾಗಿದೆ.
ಆ ಬಾಹುಗಳಿಂದ ನನ್ನನ್ನು ಅಪ್ಪಿ ಸಂತೈಸು ವಿಕಾಸ್.
ನಾನಿದ್ದೇನೆ ಎಂದು ಒಮ್ಮೆ ಹೇಳು ವಿಕಾಸ್” ಮನದಾಳದ ಮಾತುಗಳು ಬಾಯಿಂದ ಈಚೆಗೆ ಬರಲೇ ಇಲ್ಲಾ.
ಯಾವುದೋ ಕಟ್ಟು ಅವರಿಬ್ಬರನ್ನು ಕಟ್ಟಿ ಹಾಕಿತ್ತು.
ಹೇಳಬೇಕಾದುದ್ದೇನೂ ಹೇಳಲಾಗಲೇ ಇಲ್ಲ ಇಬ್ಬರಿಗೂ.
ಯಾರಾದರೂ ಒಬ್ಬರು ಬಾಯಿ ಬಿಟ್ಪಿದ್ದರೂ ಆಗಿತ್ತು.
ಮನಸ್ಸಿನ ಅನಿಸಿಕೆ ಭಾವನೆಗಳೆಲ್ಲ ಮನದಲ್ಲಿಯೇ ಮುಚ್ಚಿಟ್ಟುಕೊಂಡು ಬಿಟ್ಟರು.
ಬಾಯಿ ಬಿಟ್ಟರೆ ಎಲ್ಲಿ ಅನುಚಿತವಾಗುವುದೋ ಎಂಬ ಸಂಕೋಚ ಕಾಡಿ ಹೊಸ ಅಧ್ಯಾಯವೊಂದು ಪ್ರಾರಂಭವಾಗುವ ಮುನ್ನವೇ ಮುಕ್ತಾಯ ಕಂಡಿತ್ತು.
ಮರೆಯದ ಚರಿತ್ರೆಯಲ್ಲಿ ಸೇರಿಹೋದ ಎಷ್ಟೋ ವಿಫಲ ಪ್ರೇಮಿಗಳಂತೆ ಅವರೂ ಸೇರಿಹೋಗಿ ಇತಿಹಾಸವಾದರು.
ಪರಸ್ಪರ ಹೃದಯಗಳಲ್ಲಿ ನೆಲೆಸಿ ಇಬ್ಬಗೆಯ ಬದುಕು ನಡೆಸಲು ಸನ್ನದ್ಧರಾದರು.
ನೆನಪುಗಳ ಉಸಿರಿನಲ್ಲಿ ಬದುಕುತ್ತ ವರ್ತಮಾನಕ್ಕೂ ನ್ಯಾಯ ಸಲ್ಲಿಸದೆ ಹೇಗೊ ಬದುಕಿಹೋದರು.
ಬೆಳಿಗ್ಗೆ ವಿಕಾಸ್ ದುಗುಡದಿಂದಲೇ ನೀಲಾಳಿಗೆ ವಿದಾಯ ಹೇಳಿದ.
ಹೃದಯವನ್ನು ಕಿತ್ತಿಟ್ಟ ನೋವು ಅವಳನ್ನು ಹಿಂಡಿ ಹಿಪ್ಪೆ ಮಾಡುತ್ತಿದ್ದರೂ ವಿಕಾಸ್‌ನನ್ನು ಬೀಳ್ಕೊಟ್ಟಳು.
ಅಂದೇ ಕೊನೆ ಮತ್ತವನನ್ನು ಇಂದಿಗೂ ಕಂಡಿಲ್ಲ.
ಎಲ್ಲಿದ್ದಾನೋ ಹ್ಯಾಗಿದ್ದಾನೋ, ಮದುವೆಯಾದನೋ ಇಲ್ಲವೋ ಒಂದೂ ತಿಳಿಯಲಿಲ್ಲ.
ಇತ್ತ ಜಗದೀಶನೊಂದಿಗೂ ಬಾಳಲಾರದ ಮನಸ್ಥಿತಿಯ ನೀಲಾ ದಿನಗಳನ್ನು ನೂಕಲು ಕಂಗೆಡುತ್ತಿದ್ದಳು.
ಒಂದೆರಡು ತಿಂಗಳು ಏನೂ ನಡೆಯದೆ ದಿನಗಳು ಉರುಳಿದವು.
ಜಗದೀಶನೂ ನೀಲಳಿಂದ ದೂರವೇ ಇರುತ್ತಿದ್ದ.
ಅವಳಾಗಿಯೇ ತನ್ನನ್ನು ಒಲಿಯುವಳೆಂಬ ಕನಸು ಕನಸಾಗಿಯೇ ಉಳಿದುಬಿಟ್ಪಿತೇನೋ ಎಂದು ಹೆದರುತ್ತಿದ್ದ.
ಹತ್ತಿರ ಹೋಗುವ ಧೈರ್ಯವೂ ಸಾಲದಾಗಿತ್ತು.
ಮೊದಲ ರಾತ್ರಿಯಂದೇ ಕಟುವಾಗಿ ನುಡಿದು ತನ್ನನ್ನು ಮುಟ್ಪಬಾರದೆಂದು ತಾಕೀತು ಮಾಡಿದ್ದಳು.
ಆದರೆ ಆದಷ್ಟು ದಿನ ಹೀಗೆ ಮದುವೆಯಾಗಿದ್ದರೂ, ಅಪ್ಸರೆಯಂಥ ಹೆಂಡತಿ ಇದ್ದರೂ ಸಂಯಮ ಜಗದೀಶನಂತಹ ಸಾಮಾನ್ಯ ಗಂಡಸಿನಿಂದ ಸಾಧ್ಯವೇ.
ನಡೆಯಬೇಕಾದುದು ಒಂದು ದಿನ ನಡೆದೇಹೋಯಿತು.
ಗಂಡನ ಆಕ್ರಮಣಕ್ಕೆ ತುತ್ತಾದ ನೀಲಾ ವಿಧಿಯಿಲ್ಲದೆ ಪರಿಸ್ಥಿತಿಗೆ ಶರಣಾದಳು.
ಎಂದಾದರೂ ಒಂದು ದಿನ ಹೀಗಾಗುತ್ತದೆ ಎಂಬ ನಿರೀಕ್ಷೆ ಅವಳಲ್ಲಿ ಇತ್ತು.
ಇಲ್ಲಿ ಮನಸ್ಸಿನ ಒಪ್ಪಿಗೆ ಯಾರಿಗೆ ಬೇಕಾಗಿದೆ.
ಸಮಾಜ ಗಂಡ ಹೆಂಡತಿ ಎಂದು ಗುರ್ತಿಸುವಾಗ ತಾನೊಲ್ಲೆ ಎಂದರೆ ಏನೂ ನಡೆಯದು.
ಹೆಂಡತಿಯಾಗಿ ಆ ಗಂಡನ ಕಾಮನೆಗಳನ್ನು ಪೂರೈಸುವುದು ತನ್ನ ಧರ್ಮ ಕೂಡ.
ಎಷ್ಟು ದಿನ ಹೋರಾಡಲು ಸಾಧ್ಯ.
ಜಗದೀಶ ಸಾಮಾನ್ಯ ಗಂಡಸು ತಾನೇ.
ತಾನು ವಿರೋಧಿಸಿದರೂ ಬಿಡುತ್ತಾರೆಯೇ.
ಇಷ್ಟೆಲ್ಲಾ ಆಲೋಚಿಸಿಯೇ ಜಗದೀಶನ ಯಾವ ಕ್ರಿಯೆಗೂ ಅಡ್ಡಿ ಮಾಡಲಿಲ್ಲ.
ಅಲ್ಲಿ ಸಂತೋಷವೂ ಇಲ್ಲ.
ದುಃಖವೂ ಇಲ್ಲ ಸರಸವೂ ಇಲ್ಲ ವಿರಸವೂ ಇಲ್ಲ. 
ನಿರ್ಲಿಪ್ತತೆ, ಈ ನೀರ್ಲಿಪ್ತತೆಯೇ ಜಗದೀಶನನ್ನು ಕೆರಳಿಸುತ್ತಿತ್ತು.
ಅದೆಷ್ಟೇ ಮರೆಯಬೇಕೆಂದರೂ ವಿಕಾಸನಲ್ಲಿ ನೀಲಾ ತೋರಿಸುತ್ತಿದ್ದ ಪ್ರೀತಿ, ಉತ್ಸಾಹ ಅವನಿಂದ ಮರೆಯಲಾಗುತ್ತಿಲ್ಲ.
ಅವಳ ಮನಸ್ಸಿನಲ್ಲಿ ಇಂದಿಗೂ ಅವನೇ ಇದ್ದಾನೆಂಬ ಕಲ್ಪನೆಯಲ್ಲಿಯೇ ಜಗದೀಶ ಕುದ್ದು ಹೋಗುತ್ತಿದ್ದ.
ಪ್ರೀತಿಸಿದ್ದೇನೋ ಸರಿ, ಆದರೆ ಮದುವೆಯಾಗಿ ಗಂಡನೆಂಬುವವನು ಎದುರಿಗಿದ್ದರೂ, ಗಂಡನ ಜೊತೆಯಲಿ ಬಾಳುತ್ತಿದ್ದರೂ, ಇನ್ನು ಅವನ ನೆನಪಿನಲ್ಲಿಯೇ ಸಾಯಬೇಕೇ.
ತನ್ನೊಂದಿಗೆ ಸಹಜವಾಗಿ ಎಲ್ಲಾ ಹೆಂಡತಿಯರು ಗಂಡಂದಿರ ಜೊತೆ ಇರುವಂತೆ ಇರಬಾರದೆ.
ಸದಾ ಆಕಾಶ ತಲೆ ಮೇಲೆ ಬಿದ್ದಂತೆ ಆಗಬಾರದ್ದೇನೋ ಆಗಿ ಹೋದಂತೆ, ಬಲವಂತವಾಗಿ ಬದುಕುತ್ತಿರುವ ಹಾಗೆ ಇರುತ್ತಿದ್ದರೆ ಜಗದೀಶನಂತಹ ಸಾಮಾನ್ಯ ಗಂಡ ಸಹಿಸಿಯಾನೇ.
ಹಾಗೆಂದೇ ಸದಾ ಈಗ ನೀಲಾಳನ್ನು ಕೆಣಕುತ್ತಿದ್ದು, ಅವನ ನಿರಾಶೆ, ಹತಾಶೆಗಳೆಲ್ಲವನ್ನೂ ನೀಲಾಳನ್ನು ಕಟುಮಾತುಗಳಿಂದ ಇರಿದು ನೋಯಿಸುತ್ತಾ ತೃಪ್ತಿ ಪಡುತ್ತಿದ್ದ.
ತನ್ನ ಪಾಡಿಗೆ ತನ್ನನ್ನು ಬಿಡಬಾರದೆ ಎಂದು ಅದೆಷ್ಟೋ ಸಲ ಅಂದುಕೊಳ್ಳುತ್ತಿದ್ದಳು.
ಆದರೆ ಜಗದೀಶ ಬಿಡಲು ಸಿದ್ಧನಿರಲಿಲ್ಲ.
ಮನಸ್ಸು ಸೇರಲಿ ಬಿಡಲಿ, ಪ್ರೀತಿ ಇರಲಿ ಬಿಡಲಿ ದೈಹಿಕ ಕಾಮನೆಗಳಿಗೇನು ಅಡ್ಡಿ ಇಲ್ಲವಲ್ಲ.
ತನ್ನ ಹಕ್ಕು ಎಂಬಂತೆ ಜಗದೀಶ ಅವಳನ್ನು ಸೇರುತ್ತಿದ್ದ.
ಪರಿಣಾಮ ನೀಲಾ ಗರ್ಭಿಣಿಯಾದಳು.
ಮೊದ ಮೊದಲು ತನ್ನ ಮನಸ್ಥಿತಿ ಹೀಗಿರುವಾಗ ಇದೊಂದು ಬೇರೆ ಬೇಕಿತ್ತೇ.
ಯಾವ ಪುರುಷಾರ್ಥ ಸಾಧಿಸಲು ಅದು ಭೂಮಿಗೆ ಬರಬೇಕಾಗಿದೆ ಎಂದು ಹಳಿದುಕೊಳ್ಳುತ್ತಿದ್ದಳು.
ಆದರೆ ಮಾತೃತ್ವದ ಅನುಭವ ಅದೆಂತಹ ದಿವ್ಯ ಅನುಭವ.
ತನ್ನ ಕರುಳಬಳ್ಳಿ, ತನ್ನ ರಕ್ತಮಾಂಸ ಹಂಚಿಕೊಂಡು ಹುಟ್ಟುವ ಆ ಸುಮಧುರ ಬಾಂಧವ್ಯ ಅವಳೂ ಹೆಣ್ಣೇ ತಾನೆ.
ತಾಯ್ತನ ಎಂತಹವರನ್ನು ಬದಲಿಸಿಬಿಡುತ್ತದೆ.
ದಿನದಿನಕ್ಕೂ ದೊಡ್ದದಾಗುತ್ತಿದ್ದ ತನ್ನ ಉದರವನ್ನು ನೋಡಿಕೊಳ್ಳುತ್ತ ಮುಂಬರುವ ಕಂದನ ನೆನಪಿನಿಂದಲೇ ಸುಖಿಸುತ್ತಿದ್ದಳು.
ಬೆಂಗಾಡಿನಂತಿರೊ ತನ್ನ ಬಾಳಿನ ಓಯಸಿಸ್ ಈ ಕಂದ.
ತನ್ನ ಅಪ್ಪನೇ ಮಗುವಾಗಿ ತನ್ನ ಮಡಿಲನ್ನು ತುಂಬಲಿದ್ದಾರೆ ಅನ್ನೋ ಹರ್ಷ ಅವಳಲ್ಲಿ.
ಜಗದೀಶನಿಗೂ ಖುಷಿಯಾಯ್ತು.
ಹೀಗಾದರೂ ತನ್ನ ಒಲವನ್ನು ತನಗೆ ನೀಡಿಯಾಳೆ ಎಂದು ಬಯಸುತ್ತಿದ್ದ.
ಅಪ್ಪನಾಗುತ್ತಿರುವುದು ಅವನಿಗೂ ಹೆಮ್ಮೆಯೇ.
ಮಗು ಹುಟ್ಟಿ ತಮ್ಮಿಬ್ಬರ ನಡುವಿನ ಸೇತುವಾಗಬಹುದೆಂಬ ನಿರೀಕ್ಷೆಯಲ್ಲಿಯೇ ದಿನಗಳನ್ನು ಎಣಿಸುತ್ತಿದ್ದ.
ಅನುವಿಗೆ ಭೂಮಿಗೆ ಬರುವ ಆತುರ ಹೆಚ್ಚಾಗಿತ್ತೇನೋ ಏಳು ತಿಂಗಳಿಗೆ ಅಮ್ಮನ ಒಡಲಿನಿಂದ ಮಡಿಲಿಗಿಳಿದುಬಿಟ್ಟಳು.
ಏಳು ತಿಂಗಳಿಗೆ ಹುಟ್ಟಿದರೂ ಆರೋಗ್ಯವಾಗಿದ್ದ ಮಗುವನ್ನು ನೋಡಿ ಜಗದೀಶನಿಗೆ ಏನೋ ಸಂಶಯ.
ಈ ಕೂಸು ತನ್ನಂಶವಲ್ಲವೇ?
ವಿಕಾಸ್ ಬಂದು ಹೋಗಿ ಸರಿಯಾಗಿ ಒಂಭತ್ತು ತಿಂಗಳು.
ಅಂದು ರಾತ್ರಿ ಇಬ್ಬರೂ ಒಂದೇ ರೂಮಿನಲ್ಲಿದ್ದರು.
ಆಗ ಏನಾದರೂ… ಸಂಶಯದ ಹುಳು ಅವನೆದೆಯನ್ನು ಬಲವಾಗಿ ಕೊರೆದವು.
ಆಗಷ್ಟೇ ಹುಟ್ಟಿದ ಕೂಸು ವಿಕಾಸನ ರೂಪವನ್ನು ಹೋಲುತ್ತಿದೆ ಎನಿಸುತ್ತಿತ್ತು.
ಈ ಭಾವನೆ ಗಟ್ಟಿಯಾಗತೊಡಗಿದ ಮೇಲೆ ಮಗುವಿನ ಮೇಲಿನ ಅಸೆಯನ್ನೇ ಬಿಟ್ಟ.
ಅದನ್ನು ಕಂಡಾಗಲೆಲ್ಲಾ ನೀಲಾರ ಪ್ರೇಮ ಪ್ರಣಯ ಕಣ್ಣ ಮುಂದೆ ಕಾಡತೊಡಗುತ್ತಿತ್ತು.
ಅದು ಅವನ ತಿರಸ್ಕಾರಕ್ಕೆ ಬಲಿಯಾದಳು.
ಮಗಳೆಂದು ಎಂದೂ ಒಪ್ಟಿಕೊಳ್ಳಲು ಅವನಿಂದ ಸಾಧ್ಯವಾಗಲೇ ಇಲ್ಲ.
ಅಪ್ಪಾ ಎಂದು ಆಸೆಯಿಂದ ಕೈ ಚಾಚಿದರೆ ಕೈಗಳನ್ನು ಕತ್ತರಿಸುವಷ್ಟು ಕೋಪ ಬರುತ್ತಿತ್ತು.
ಅವಳು ತನ್ನನ್ನು ಅಪ್ಪಾ ಎಂದು ಕರೆಯುತ್ತಿದ್ದರೆ ಮೈಮೇಲೆ ಮುಳ್ಳುಗಳೇಳುತ್ತಿದ್ದವು.
ಜಗದೀಶ ಈಗ ನಿಜವಾಗಲೂ ರಕ್ಕಸನೇ ಆಗಿಬಿಟ್ಟ.
ತಾನೇ ಕೈಯ್ಯಾರೆ ತನ್ನ ಸುಂದರ ಸಂಸಾರವನ್ನು ನರಕ ಮಾಡಿಕೊಂಡ.
ಅನುವನ್ನು ಕಂಡಾಗಲೆಲ್ಲಾ ರೋಷತಪ್ತನಾಗುತ್ತಿದ್ದ.
ಅಪ್ಪನಿಗಾಗಿ, ಅಪ್ಪನ ಪ್ರೀತಿಗಾಗಿ ಬಯಸುತ್ತಿದ್ದ “ಅನು ಕೊನೆ ಕೊನೆಗೆ ಆತನ ತಿರಸ್ಕಾರ, ಕೋಪ, ಅಲಕ್ಷ್ಯಗಳನ್ನು ಅರ್ಥ ಮಾಡಿಕೊಂಡುಬಿಟ್ಟಳು.
ಆ ಪುಟ್ಟ ಹೃದಯಕ್ಕೆ ತನಗೆ ತಂದೆಯ ಪ್ರೀತಿ ದಕ್ಕುವುದಿಲ್ಲ ಎಂದು ತಿಳಿದು ಬಿಟ್ಟಿತ್ತು.
ತಾನಾಗಿಯೇ ದೂರ ಸರಿಯಲಾರಂಭಿಸಿದಳು.
ಬುದ್ಧಿ ತಿಳಿದಾಗಿನಿಂದ ಒಂದೇ ಒಂದು ಸಲ ಕೂಡ ಅಪ್ಪಾ ಅಂತಾ ಕರೆದಿಲ್ಲ.
ಮನೆಯಲ್ಲಿದ್ದರೂ, ತಂದೆಯ ಇರುವೇ ಇಲ್ಲದಂತಿರುತ್ತಾಳೆ.
ಯಾವ ಕಾರಣಕ್ಕೂ ಅಪ್ಪನ ಸಾಮೀಪ್ಯ ಬಯಸದಾದಳು.
ಜಗದೀಶ ಮನೆಯಲ್ಲಿದ್ದರೆ ತನ್ನ ರೂಮು ಬಿಟ್ಚೇ ಬರುವುದಿಲ್ಲ.
ಏನು ಬೇಕಾದರೂ ಅಮ್ಮನಿಂದಲೇ ಪಡೆಯುತ್ತಾಳೆ.
ಆನು ಕಾಲೇಜಿಗೆ ಸೇರಿಕೊಂಡಾಗ “ಅಪ್ಪಾ ಯಾಕಮ್ಮ ಹೀಗೆ” ಪ್ರಶ್ನಿಸಿದ್ದಳು.
ಮಗಳಿಗೆ ಎಲ್ಲವನ್ನು ಹೇಳಬೇಕು ಎಂದುಕೊಂಡಿದ್ದ ನೀಲಾ ತನ್ನ ಬಾಳಿನಲ್ಲಿ ನಡೆದುದೆಲ್ಲನ್ನು ಹೇಳಿಕೊಂಡು ಕಣ್ಣೀರಿಟ್ಟಳು.
ಸ್ನೇಹಿತೆಯಂತೆ ಎಲ್ಲವನ್ನೂ ತನ್ಮಯಳಾಗಿ ಕೇಳಿಸಿಕೊಂಡ ಅನು,“ಅಮ್ಮ, ವಿಕಾಸ್ ಆಗ ಬಂದಿದ್ರಲ್ಲ ಆಗಲೇ ನೀನು ಅವರ ಜೊತೆ ಹೋಗಿ ಬಿಡಬೇಕಾಗಿತ್ತು.
ಆವತ್ತು ನೀನು ಆ ಧೈರ್ಯ ಮಾಡಿದ್ರೆ, ನಾನಿಲ್ಲಿ ಅಪ್ಪನ ಬೇಡದ ಕೂಸಾಗಿ ಬೆಳೆಯೋದು ತಪ್ಪುತ್ತಿತ್ತು.
ನೀನು ಸದಾ ಅಪ್ಪನಿಂದ ನೋವು ಪಡೋದು ತಪ್ಪುತ್ತಿತ್ತು.”
“ನನ್ನ ಮನಸ್ಸಿನಲ್ಲಿ ಆ ಆಸೆ ಇತ್ತು ಅನು.
ಆದರೆ ನನ್ನ ಕತ್ತಿನಲ್ಲಿದ್ದ ತಾಳಿ ನೋಡಿ, ವಿಕಾಸ್ ನನ್ನ ಸ್ವೀಕರಿಸೋ ಧೈರ್ಯ ಮಾಡಲಿಲ್ಲ.
ಸಂದಿಗ್ಧತೆ ಇಬ್ಬರನ್ನು ಕಾಡುತ್ತಿತ್ತು.
ಹೀಗೆ ಮಾಡಿ ಅನ್ನೋ ಮಾರ್ಗದರ್ಶನ ನೀಡೋ ಸ್ನೇಹಿತರಾಗಲೀ, ಬಂಧುಗಳಾಗಲೀ ನಮಗಿರಲಿಲ್ಲ.
ಯಾವುದು ತಪ್ಪು ಯಾವುದು ಸರಿ ಅನ್ನೋ ವಯಸ್ಸು ಕೂಡ ನಮ್ಮದಾಗಿರಲಿಲ್ಲ.
ಪರಿಸ್ಥಿತಿಯ ಗಂಭೀರತೆ ಬೇರೆ.
ಇವೆಲ್ಲ ಸೇರಿ ನನ್ನ ಬದುಕನ್ನ ಈ ರೀತಿ ಮಾಡಿಬಿಟ್ಪತು.
ಯೋಚಿಸೋಕೂ ಸಮಯಾವಕಾಶ ಇರಲಿಲ್ಲ.
ವಿಕಾಸ್ ಒಂದೇ ದಿನಕ್ಕೆ ವಾಪಸ್ಸು ಹೊರಟುಬಿಟ್ಪರು.”
“ಈಗೆಲ್ಲಿದ್ದಾರೆ ಅಮ್ಮ. ”
“ಗೊತ್ತಿಲ್ಲ ಅಪ್ಪ ಸತ್ತ ಮೇಲೆ ಅಲ್ಲಿರೋ ಆಸ್ತಿನೆಲ್ಲ ಮಾರಿ ನಿಮ್ಮಪ್ಪ ಈ ಊರಿಗೆ ಬಂದು ಹೊಸದಾಗಿ ಬಿಸಿನೆಸ್ ಪ್ರಾರಂಭಿಸಿದರು.
ನಮ್ಮ ಈ ವಿಳಾಸ ವಿಕಾಸ್ ಗೆ ಗೊತ್ತಾಗೋ ಹಾಗಿರಲಿಲ್ಲ.
ಜಗದೀಶನ ಉದ್ದೇಶ ಕೂಡ ಇದೇ ಆಗಿತ್ತು.
ಯಾವ ಕಾರಣಕ್ಕೂ ವಿಕಾಸ್ ಈ ಮನೆಗೆ ಬರಬಾರದೂ ಅನ್ನೋ ಯೋಚನೆ ಅವರಿಗಿತ್ತು.
ವಿಕಾಸ್ ಕೂಡ ನಮ್ಮ ಸಂಸಾರದ ಮಧ್ಯೆ  ಪ್ರವೇಶಿಸೋಕೆ ಇಷ್ಟ ಪಡಲಿಲ್ಲ.
ಒಂದು ವೇಳೆ ಎಂದಾದರೊಮ್ಮೆ ನೋಡಬೇಕು ಅಂತ ಅನ್ನಿಸಿದರೂ ನಮ್ಮ ವಿಳಾಸ ಅವರಿಗೆ ಸಿಕ್ಕಿರಲಿಲ್ಲ.
ಪ್ರಾಯಶಃ ಅವರು ತಮ್ಮೊಳಗಿನ ಕಲಾವಿದನನ್ನು ಕೊಂದುಬಿಟ್ಚಿದ್ದಾರೆ ಅನ್ನಿಸುತ್ತೆ.
ಇಲ್ಲದೇ ಇದ್ದರೆ ಅವರ ಪ್ರತಿಭೆ ಅವರ ಇರುವಿಕೆಯನ್ನು ತಿಳಿಸ್ತಾ ಇತ್ತು.
ಎಲ್ಲಿದ್ದಾರೋ, ಹ್ಯಾಗಿದ್ದಾರೋ, ಒಟ್ಟಿನಲ್ಲಿ ಚೆನ್ನಾಗಿರಲಿ” ಭಾರವಾಗಿ ನುಡಿದಳು.
ವಿಕಾಸ್ ಎಲ್ಲಿದ್ದೀರಾ, ಹೇಗಿದ್ದೀರಾ, ನನ್ನ ನೆನಪು ನಿಮಗಿದೆಯೇ, ಕಣ್ಮುಚ್ಚಿ ಮಲಗಿದ್ದವಳಿಗೆ ಅನು ಬಂದು ಎಚ್ಚರಿಸಿದಾಗಲೇ ಎಚ್ಚರವಾದದ್ದು.
ಎಷ್ಟು ಹೊತ್ತು ಮಲಗಿಬಿಟ್ಚೆ.
ಇಡೀ ರಾತ್ರಿ ನಿದ್ರೆಯಿಲ್ಲ.
ಬೆಳಿಗ್ಗೆ ಅಷ್ಟೆ ಜೊಂಪು ಪಾಪ ಅನುಗೆ ಲೇಟಾಗಿ ಹೋಯಿತೇನೋ ದಡಬಡನೆ ಎದ್ದು ಅಡುಗೆ ಮನೆಗೆ ಧಾವಿಸಿದಳು.
“ಅನು, ಸಂಜೆ ನಿಮ್ಮಾಫೀಸಿನ ಹತ್ತಿರ ಬರ್ತೀನಿ” ಯಾವುದಕ್ಕೋ ಮುನ್ನುಡಿ ಹಾಕಿದಳು ನೀಲಾ.
ಶಾಪಿಂಗ್ ಇರುವಾಗಲೆಲ್ಲಾ ನೀಲಾ ಅನುವಿನ ಆಫೀಸಿನ ಹತ್ತಿರವೇ ಹೋಗಿ ಕಾದಿರುತ್ತಿದ್ದಳು.
ಆಫೀಸ್ ಮುಗಿದ ಮೇಲೆ ಅಮ್ಮನನ್ನು ಪೇಟೆಗೆ ಕರೆದೊಯ್ದು, ಅವಳ ಖರೀದಿಗೆಲ್ಲ ಜೊತೆಯಾಗಿ, ಹೋಟೆಲ್‌ಗೆ ನುಗ್ಗಿ ಸಿಕ್ಕಿದ್ದನ್ನು ತಿಂದು ಬರುವುದು ವಾಡಿಕೆಯಾಗಿತ್ತು.
ಇಂದು ಕೂಡ ಹಾಗೆ ಎಂದು ಭಾವಿಸಿ“ಐದು ಗಂಟೆಗೆ ಸರಿಯಾಗಿ ಬಂದುಬಿಡು.
ಕಾಯ್ತಾ ಇರ್ತೀನಿ.
ತಡ ಮಾಡಬೇಡ” ತಾಕೀತು ಮಾಡಿ ಹೊರಟಳು.
ಸಂಜೆಯಾದೊಡನೆ ಸುಶ್ಮಿತಳಿಗೆ ತಾನು ಇಂದು ಶಾಪಿಂಗ್‌ಗೆ ಹೋಗುವುದಾಗಿ ತಿಳಿಸಿ ಐದು ನಿಮಿಷ ಮೊದಲೇ ಆಫೀಸ್ ಬಿಟ್ಟಳು.
ಅವಳು ಹೊರ ಬರುವುದಕ್ಕೂ ನೀಲಾ ಕಾರಿನಿಂದಿಳಿಯುವುದಕ್ಕೂ ಸರಿಯಾಯಿತು.
ಡ್ರೈವರಿಗೆ ಹೋಗೆಂದು ತಿಳಿಸಿ ಮಗಳತ್ತ ಹೆಜ್ಜೆ ಹಾಕಿದಳು.
ಮಗಳ ಹಿಂದೆ ಕೈನಿಟಿಕ್ ನಲ್ಲಿ ಕುಳಿತು ಹೋಗುವುದೆಂದರೆ ನೀಲಾಳಿಗೆ ಅದೇನು ಉತ್ಸಾಹ, ಉಲ್ಲಾಸ.
ತಾನಂತೂ ಇಂಥದನ್ನೆಲ್ಲ ಕಲಿಯಲಾಗಿರಲಿಲ್ಲ.
ಅಪ್ಪ ಇಂತಹದಕ್ಕೆ ಒಪ್ಪುತ್ತಲೇ ಇರಲಿಲ್ಲ.
ಕಾಲವೂ ಹಾಗೆಯೇ ಇತ್ತಲ್ಲ.
ಹೆಣ್ಣು ಮಕ್ಕಳು ಕಾಲೇಜು ಮೆಟ್ಟಿಲು ಏರುವುದೇ ಸಾಹಸವಾಗಿತ್ತು.
ಅಪ್ಪ, ಮಗಳು ವಿದ್ಯಾವಂತೆ ಆಗಲೇಬೇಕೆಂದು ತನ್ನನ್ನು ಕಾಲೇಜಿಗೆ ಕಳುಹಿಸಿದ್ದರು.
ಈಗಂತು ಕಾಲ ಅದೆಷ್ಟು ಬದಲಾಗಿದೆ.
ಹೆಣ್ಣು ಅನ್ನೋ ಕೀಳರಿಮೆ ಇಲ್ಲವೇ ಇಲ್ಲ.
ನಮ್ಮ ಅನುನೇ ಹೇಗಿದ್ದಾಳೆ.
ಅಪ್ಪನ ಅಸ್ತಿ ಬೇಕಾದಷ್ಟಿದ್ದರೂ ಸ್ವಾಭಿಮಾನಿ, ಇಂಜಿನಿಯರಿಂಗ್ ಮುಗಿಸಿದಳು.
ಈಗ ಸ್ವಂತ ಆಫೀಸ್ ತೆರೆಯುವ ಅವಕಾಶವಿದ್ದರೂ ಸಂಬಳಕ್ಕಾಗಿ ಬೇರೆಯವರ ಬಳಿ ಕೆಲಸ ಮಾಡುತ್ತಿದ್ದಾಳೆ.
ಬಲು ಧೈರ್ಯದ ಹುಡುಗಿ.
ಜೀವನದಲ್ಲಿ ಖಂಡಿತಾ ಏನನ್ನಾದರೂ ಸಾಧಿಸಿಯೇ ಸಾಧಿಸುತ್ತಾಳೆ.
ಮಗಳ ಬಗ್ಗೆ ಹಮ್ಮೆ ಉಕ್ಕಿ ಬಂತು.
ಅಭಿಮಾನದಿಂದ ಮಗಳ ಸೊಂಟ ಬಳಸಿದಳು.
“ಯಾವ ಕಡೆ ಹೋಗಬೇಕಮ್ಮ” ಕೈನಿಟಿಕ್ ನಡೆಸುತ್ತಲೇ ಅನು ಕೇಳಿದಳು.
“ಎಲ್ಲಾದರೂ ಕೂತ್ಕೊಂಡು ಮಾತಾಡೊ ಕಡೆ ನಡೆ.
ಹೆಚ್ಚು ಜನ ಇರಬಾರದು” ಅವಳಿಗೆ ಕೇಳಿಸುವಂತೆ ನುಡಿದಳು.
ಗಾರ್ಡನ್ ರೆಸ್ಟೋರೆಂಟ್ ಮುಂದೆ ಗಾಡಿ ಪಾರ್ಕ್ ಮಾಡಿದಳು.
ಮೌನವಾಗಿ ನಡೆದು ಮೂಲೆಯೊಂದರ ಜಾಗವನ್ನು ಆರಿಸಿ “ಕೂತ್ಕೊ ಅಮ್ಮ.
ಇಲ್ಲಿ ಹೆಚ್ಚು ಜನ ಇರೊಲ್ಲ.
ನೀನು ಧಾರಾಳವಾಗಿ ಮಾತಾಡಬಹುದು” ಮೊಗ ಗಂಭೀರವಾಗಿತ್ತು.
ಆ ಗಂಭೀರತೆ ನೀಲಾಳನ್ನು ಆಧೀರಗೊಳಿಸಿತು.
ಅನುವಿಗೆ ಸ್ಪಷ್ಟವಾಗಿ ತಿಳಿಯಿತು ಆಮ್ಮ ಯಾಕೆ ಬಂದಿದ್ದಾಳೆ ಇಲ್ಲಿ, ಅವಳು ಏನು ಹೇಳಬೇಕು ಅಂತ ಬಯಸಿದ್ದಾಳೆ ಅನ್ನೋ ಸ್ಪಷ್ಟ ತಿಳುವಳಿಕೆ ಮನಸ್ಸಿಗೆ ಹೊಳೆದುಬಿಟ್ಟಿತ್ತು.
ತಾಯಿಯನ್ನು ಕೇಳದೆ ಸ್ಯಾಂಡ್‌ವಿಚ್‌ಗೆ ಆರ್ಡರ್ ನೀಡಿದಳು.
ಜೊತೆಗೆ ಗೋಬಿ ಮಂಚೂರಿ ತರಲು ತಿಳಿಸಿ, ಅಮ್ಮನೆಡೆ ತಿರುಗಿ,“ಈಗ ಹೇಳಮ್ಮ, ಅದೇನು ಮನೆಯಲ್ಲಿ ಹೇಳಲಾರದಂತಹ ಗಹನ ಗಂಭೀರ ವಿಷಯ ಅಂತ.”
“ಅದೂ, ಅದೂ, ಅದೇ ಅನು, ನಿನ್ನೆ ಬಂದಿದ್ರಲ್ಲ ಸ್ವಾಮಿನಾಥ್ ಫ್ಯಾಮಿಲಿ ಹೇಗೆನಿಸಿತು” ಉಗುಳು ನುಂಗುತ್ತ ನಿಧಾನವಾಗಿ ಕೇಳಿದಳು.
“ತುಂಬಾ ಒಳ್ಳೇ ಫ್ಯಾಮಿಲಿ ಆಮ್ಮ.
ರಾಕೇಶ್ ಕೂಡ ಅಷ್ಟೆ, ಜಂಟ್ಲ್‌ಮನ್” ಭಾವನೆಗಳಿಲ್ಲದ ಸ್ವರದಲ್ಲಿ ನುಡಿದಳು.
“ಹಾಗಾದರೆ ನಿಂಗೂ ಒಪ್ಟಿಗೆ ಅಂತಾ ತಿಳಿಸಿಬಿಡಲಾ” ಖುಷಿಯಿಂದ ನೀಲಾ ಕೇಳಿದಳು.
“ಒಪ್ಪಿದ್ದೀನಿ ಅಂತಾನಾ.”
“ಮತ್ತೇನೇ ನಿನ್ನ ಮಾತಿನ ಅರ್ಥ” ಪೇಲವವಾಗಿ ಕೇಳಿದಳು.
“ನಿಂಗೆ ಮೊದಲೇ ನಾನು ಹೇಳಿರಲಿಲ್ಲವೆ.
ಈ ಮದುವೆ, ಈ ಸಂಪ್ರದಾಯಗಳೆಲ್ಲ ನಂಗೆ ಇಷ್ಟ ಇಲ್ಲ ಅಂತಾ.
ಮತ್ತೂ ಮತ್ತೂ ಯಾಕೆ ನನ್ನ ಬಲವಂತ ಮಾಡ್ತಿಯಾ.”
“ಹಾಗಂದ್ರೆ ಹೇಗೆ ಅನು.
ನನ್ನ ಜೀವನದಲ್ಲಿ ಉಳಿದಿರೋ ಏಕೈಕ ಆಸೆಯ ಕಿರಣವೇ ನಿನ್ನ ಮದುವೆ ಕಣೆ.
ನೀನು ಮದ್ವೆ ಆಗಿ ಸಂತೋಷವಾಗಿ ಗಂಡನ ಜೊತೆ ಇರಬೇಕು.
ನಿನ್ನ ಮಗುನ ಎತ್ತಿ ಆಡಿಸಬೇಕು ಅನ್ನೋದೆ ಕಣೆ ನನ್ನ ಮನದ ಬಯಕೆ.
ಪ್ರತಿಯೊಬ್ಬ ತಾಯಿ ತಂದೆ ಕೂಡ ತಮ್ಮ ಮಕ್ಕಳ ಬಗ್ಗೆ ಬಯಸೋ ಆಸೆ ಕನಸುಗಳು ಕಣೆ ಇದು.
ಹೆತ್ತವರೂ ಮಕ್ಕಳಿಂದ ಇದನ್ನೇ ಅಲ್ವಾ ಬಯಸೋದು ಆನು.”
“ನೀನು ಹೇಳೋದೆಲ್ಲಾ ಸರಿನೇ ಅಮ್ಮ.
ಆದ್ರೆ ನನ್ನ ಬಗ್ಗೇನೂ ನೀನು ಯೋಚನೆ ಮಾಡಬೇಕು ಅಲ್ವಾ.
ಎಲ್ಲರಂತೆ ನಿನ್ನ ಮಗಳು ಬೆಳೆಯಲಿಲ್ಲ ಅನ್ನೋ ಸತ್ಯ ನೀನು ಮರೆಯೋ ಹಾಗಿಲ್ಲ.”
“ಪದೇ ಪದೇ ಅದೇ ನವೆ ಹೇಳಿ ನನ್ನ ಹಿಂಸಿಸಬೇಡ ಅನು, ಇಂಥ ಪರಿಸ್ಥಿತಿ ಮಧ್ಯ ಬೆಳೆದಿರೋ ಎಷ್ಟು ಮಕ್ಕಳು ತಮ್ಮ ಭವಿಷ್ಯ‍ವನ್ನು ಸುಂದರವಾಗಿ ರೂಪಿಸಿಕೊಂಡಿದ್ದಾರೆ ಅನ್ನೋದು ನಿಂಗೂ ಗೊತ್ತಿದೆ” ಕಠಿಣತೆ ತಂದುಕೊಂಡಳು ನೀಲ.
“ಕೋಪ ಮಾಡ್ಕೊಬೇಡ ಅಮ್ಮ.
ಗಂಡ ಸಂಸಾರ ಅಂದ್ರೆ ಈ ಮನಸ್ಸಿನಲ್ಲಿ ಮಧುರಾನುಭೂತಿಯ ತರಂಗಗಳೇಳುವುದಿಲ್ಲ.
ಯಾವುದೇ ಪುರುಷ ನನ್ನ ಅಂತರಂಗದ ಭಾವಗಳನ್ನು ಕದಲಿಸಿಲ್ಲ ಇದುವರೆಗೂ.
ಪ್ರತಿಯೊಂದು ಹೆಣ್ಣಿಗೂ ಇರಬೇಕಾದ ಸಹಜ ಸ್ಪಂದನ ನನ್ನಲಿಲ್ಲ.
ಯಾಕಮ್ಮ ಯಾವ ಹೆಣ್ಣಿಗೂ ಇಲ್ಲದೇ ಇರೋ ಈ ಭಾವ ಇಂತಹ ಮನಸ್ಥಿತಿ ಇರೋ ನಾನು ಯಾವ ಪುರುಷನೊಂದಿಗೆ ಸ್ತ್ರೀಯಾಗಿ ಇರಬಲ್ಲೆ.
ಮನಸ್ಸುಗಳ ಮಿಲನವಾಗದ, ಅನುರಾಗ ಮೂಡದೆ ಮದ್ವೆ ಮಾಡ್ಕೊಂಡು ಇನ್ನೊಬ್ಬಳು ನೀಲಾ ಆಗಲಾ, ಮತ್ತೊಬ್ಬ ಅನುವಿನ ಸೃಷ್ಟಿಗೆ ಕಾರಣ ಆಗಲಾ ಹೇಳು ಅಮ್ಮ.
ನನ್ನ ಕಟ್ಟಿಕೊಂಡ ಗಂಡನಿಗೂ ನ್ಯಾಯ ಸಲ್ಲಿಸದೆ ನಾನೂ ನೆಮ್ಮದಿ ಕೆಡಿಸಿಕೊಂಡು ಇಬ್ಬುಗೆಯ ಬದುಕಿನಲ್ಲಿ ಜೀವಂತವಾಗಿ ದಹಿಸಿ ಹೋಗಲಾ ಅಮ್ಮ.
ಮದ್ವೆಯಿಂದ ನಾನು ಸುಖವಾಗಿರಲ್ಲ ಅನ್ನೋ ಸತ್ಯ ಗೊತ್ತಿದ್ದೂ ನಾನೇ ನನ್ನ ಸುಖವನ್ನು ದೂರ ಮಾಡಿಕೊಳ್ಳಲಾ.”
“ಅನು, ಅನು ನೀ ಯಾಕೆ ಇಷ್ಟೊಂದು ಸೂಕ್ಷ್ಮ ಮನಸ್ಸಿನವಳಾದೆ ಅನು.
ಎಂದೋ ಯಾರೋ ಸುಖವಾಗಿಲ್ಲ ಅನ್ನೋ ಕಾರಣಕ್ಕೆ ನಿನ್ನ ಭವಿಪ್ಯವನ್ನೇ ಹಾಳು ಮಾಡಿಕೊಳ್ಳುತ್ತಾ ಇದ್ದೀಯಲ್ಲೆ.
ಎಲ್ಲರೂ ಜಗದೀಶನಂತಹವರೇ ಇರಲ್ಲ ಕಣೇ.
ವಿಕಾಸನನ್ನು ಮರೆಯಲಾರದ ನೋವಿನಲ್ಲಿ ನನ್ನ ಬದುಕನ್ನು ನಾನೇ ಹಾಳು ಮಾಡಿಕೊಂಡೆ.
ವಿಕಾಸ ಇನ್ನು ಮನಸ್ಸಿನಲ್ಲಿದ್ದಾರೆ ಅಂತಾ ನಿಮ್ಮ ಅಪ್ಪನಿಗೆ ನನ್ನ ಮೇಲೆ ಅಸಹನೆ.
ಇಂತಹ ಪರಿಸ್ಥಿತೀಲಿ ನೀನಿಲ್ಲವಲ್ಲ ಅನು” ವ್ಯಥಿತಳಾಗಿ ದೀನಳಾಗಿ ಕೇಳಿದಳು.
“ಅಮ್ಮ ಮದುವೆನೇ ಅಂತಿಮ ಗುರಿ ಅಂತ ಯಾಕಮ್ಮ ನೀನು ಅಂದ್ಕೋಬೇಕು.
ಮದ್ವೆ ಇಲ್ಲದ ಹೆಣ್ಣಿನ ಜೀವನ ಬೆಂಗಾಡು ಅನ್ನೋ ಕಲ್ಪನೆಯನ್ನು ನಿನ್ನ ಮನಸ್ಸಿನಿಂದ ಕಿತ್ತುಹಾಕು.
ಕಾಲ ಬದಲಾಗಿದೆ.
ನನ್ನಂಥ ಮನಸ್ಥಿತಿಯ ಎಷ್ಟೋ ಹೆಣ್ಣುಗಳು ಈಗಲೂ ಇದ್ದಾರೆ.
ಮದುವೆನೇ ಸರ್ವಸ್ವ ಅಲ್ಲಾ” ಭಾಷಣ ಮುಂದುವರಿಯುತ್ತಿತ್ತೇನೋತಲೆ ತಗ್ಗಿಸಿ ಕುಳಿತ ನೀಲಾಳ ಕಣ್ಣಲ್ಲಿ ನೀರು.
ಅದನ್ನು ಕಂಡವಳೇ ಗಾಬರಿಯಾಗಿ “ಅಮ್ಮ, ಅಳ್ತಾ ಇದ್ದಿಯಾ, ಯಾಕಮ್ಮ” ಆರ್ತಳಾಗಿ ಕೇಳಿದಳು.
“ಇನ್ನೇನು ನಂಗೆ ಉಳಿದಿದೆ ಅನು.
ಬದುಕಿನುದ್ದಕ್ಕೂ ನೋವು, ಅಪಮಾನ, ನಿಂದನೆ ಸಹಿಸಿಕೊಂಡೇ ಬಂದೆ.
ಈಗ ಮಗಳಿಂದಲಾದ್ರೂ ನೆಮ್ಮದಿ ಸಿಗುತ್ತೆ ಅಂದುಕೊಂಡಿದ್ದೆ.
ಆದರೆ ನೀನೂ ನನ್ನ ಕೈ ಬಿಡ್ತಾ ಇದ್ದಿಯಾ” ಗದ್ಗದಿತಳಾದಳು.
ಮನಸ್ಸಿನಲ್ಲಿ ಏನೇ ಇದ್ದರೂ ತಾಯಿಯನ್ನು ನಿರಾಶೆಗೊಳಿಸಬಾರದೆಂದು “ಅಮ್ಮ ನೊಂದ್ಕೋಬೇಡ.
ನಾನು ಮದ್ವೆ ಆಗಬೇಕು ತಾನೆ, ಸ್ವಲ್ಪ ಟೈಂ ಕೊಡು.
ನನ್ನ ಮನಸ್ಸನ್ನು ಮದ್ವೆಗೆ ಸಿದ್ದಪಡಿಸೋಕೆ ಸ್ವಲ್ಪ ಕಷ್ಟ ಆಗುತ್ತೆ.
ಆದ್ರೂ ನಿಂಗಾಗಿ ಆ ಕಷ್ಟನಾ ತಗೊಳ್ಳೋದಿಕ್ಕೆ, ಪ್ರಯತ್ನ ಪೂರ್ವಕವಾಗಿ ನನ್ನ ಬದಲಿಸಿಕೊಳ್ಳೋಕೆ ಟ್ರೈ ಮಾಡ್ತಿನಿ.”
“ನಿಜವಾಗ್ಲೂ ನಿನ್ನ ಮನಸ್ಸನ್ನು ಬದಲಾಯಿಸುತ್ತೀಯಾ ಅನು.
ಈಗ ನೋಡು ನಂಗೆ ಎಷ್ಟೊಂದು ಸಂತೋಷವಾಗ್ತ ಇದೆ.
ಥ್ಯಾಂಕ್ಯೂ ಅನು ಥ್ಯಾಂಕ್ಯೂ” ಮಗಳ ಕರಗಳನ್ನು ಅಮುಕಿದಳು.
“ಸಂತೋಷ ಆಯ್ತು.
ಈಗ ತಿಂಡಿ ತಿನ್ನು” ಒತ್ತಾಯಿಸಿದಳು.
“ನಿನ್ನ ಮಾತೇ ನಂಗೆ ಹೊಟ್ಟೆ ತುಂಬಿಸಿಬಿಟ್ಟಿದೆ ಅನು.
ಹಟ ನೋಡಿ ನಿಮ್ಮ ಅಪ್ಪನಿಗೆ ಹೇಗೆ ಉತ್ತರಿಸೋದು ಅಂತ ಭಯವಾಗಿತ್ತು ಕಣೆ.
ನೆನ್ನೆನೇ ತಾಕೀತು ಮಾಡಿದ್ದರು.
ಒಳ್ಳೆ ಸಂಬಂಧ.
ಅವರು ಒಪ್ಪಿದ್ದಾರೆ ಅನಿಸುತ್ತೆ, ನಿನ್ನ ಮಗಳಿಗೆ ಬುದ್ಧಿ ಹೇಳಿ ಒಪ್ಪಿಸು ಅಂತಾ.
ಅವರು ಮನುಷ್ಯರಲ್ಲವೇ.
ಅವರಿಗೂ ಹೃದಯ ಅಂತಃಕರಣ ಇದ್ದೇ ಇರುತ್ತೆ.
ಮೇಲೆ ಕೋಪ ತೋರಿಸಿದರೂ ಅಂತರಂಗದಲ್ಲಿ ನನ್ನ ಮಗಳು ಅನ್ನೋ ಸತ್ಯ ಅವರಿಗೆ ಚೆನ್ನಾಗಿ ತಿಳಿದಿದೆ.
ಹಾಗಿಲ್ಲದಿದ್ದರೆ ನನ್ನ ಮಗಳು ಮದುವೆಗೆ ಯೋಗ್ಯವಾಗಿದ್ದಾಳೆ ನೋಡೋಕೆ ಬನ್ನಿ ಅಂತ ಕರೆಸ್ತಾ ಇದ್ರಾ ಅನು.
ಮನಸ್ಸಲ್ಲಿ ಏನೇ ಇಟ್ಟುಕೊಳ್ಳಲಿ, ನನ್ನನ್ನು ಏನೇ ಅಂದು ಆಡಿ ಹಿಂಸಿಸಲಿ, ನಾಲ್ಕು ಜನರ ಎದುರು ನನ್ನ ಮಗಳು ಅಂತ ಒಪ್ಟಿಕೊಂಡಿದ್ದಾರಲ್ಲ, ಅದಷ್ಟೇ ಸಾಕು ಕಣೆ ಈ ಬದುಕಿಗೆ” ಎದೆ ತುಂಬಿ ನುಡಿದಳು.
“ನಾಲ್ಕು ಜನರ ಮುಂದೆ ಒಪ್ಟಿಕೊಳ್ಳದೇ ಏನು ಮಾಡ್ತಾರೆ.
ಇದು ಅವರ ಮರ್ಯಾದೆ ಪ್ರಶ್ನೆ ಅಮ್ಮ.
ತಾನು ಇಷ್ಟೊಂದು ಕೆಳಮಟ್ಟದಲ್ಲಿದ್ದೀನಿ ಅಂತ ಯಾವ ಮನುಷ್ಯ ನಾಲ್ಕು ಜನರೆದುರು ತೋರಿಸಿಕೊಳ್ಳೋಕೆ ಬರುತ್ತಾರೆ.
ಈ ಸಮಾಜದಲ್ಲಿ ಪ್ರತಿಷ್ಠಿತ ಸ್ಥಾನ ಪಡೆದುಕೊಂಡಿರೋ ನಿನ್ನ ಗಂಡನಿಗೆ ತನ್ನ ಮನೆಯಲ್ಲಿ ಇಂತಹ ಹುಳುಕು ಇದೆ ಅಂತ ಯಾವ ರೀತಿ ತೋರಿಸಿಕೊಳ್ಳುತ್ತಾರೆ.
ಅದಕ್ಕೆ ನಾಟಕ,ನಾಟಕ ಆಡ್ತಾರೆ.
ಹೃದಯದಿಂದ ಇರೋ ಭಾವನೆಗೆಳನ್ನು ಬೇರೆಯವರ ಹತ್ತಿರ ತೋರಿಸಿಕೊಳ್ಳುತ್ತಾರೆ.
ಹೆಂಡತಿಗೆ, ಮಗಳಿಗೆ ಸಿಗಬೇಕಾದ ಪ್ರೀತಿ, ವಾತ್ಸಲ್ಯನ ವಂಚಿಸಿ ನಮ್ಮನ್ನು ನೋಯಿಸಿ, ಅವರ ಹೃದಯಕ್ಕೆ ಅವರೇ ಮೋಸ ಮಾಡ್ಕೋತಿದ್ದಾರೆ” ಆವೇಶ ಹೆಚ್ಚಾಗಿತ್ತು.
“ಇಲ್ಲ ಕಣೇ.
ಅವರಿಗೆ ನಿನ್ನ ಮೇಲೆ ದ್ವೇಷ ಇಲ್ಲ.
ನನ್ನ ನೋಯಿಸೋ ಭರದಲ್ಲಿ ನಿನ್ನನ್ನು ಅಲಕ್ಷ್ಯಮಾಡಿ ಬಿಟ್ಟಿದ್ದಾರೆ ಅಷ್ಟೆ” ಮೆಲ್ಲನೆ ಕಣ್ಣೀರು ಒರೆಸಿಕೊಂಡಳು.
ರಾತ್ರಿ ಹೆಂಡತಿ ಕೆಲಸ ಮುಗಿಸಿ ಒಳಬರುವುದನ್ನೇ ಶತಪಥ ತಿರುಗುತ್ತಾ ಕಾಯುತ್ತಿದ್ದ ಜಗದೀಶ, ನೀಲಾ ರೂಮಿನೊಳಗೆ ಕಾಲಿರಿಸಿದ ಕೂಡಲೇ“ಏನಂದಳು ನಿನ್ನ ಮಗಳು” ಪ್ರಶ್ನಿಸಿದ.
“ಯಾವುದರ ಬಗ್ಗೆ”“ಅದೇ ಮದ್ವೆ ವಿಷಯ.
ಏನಾದರೂ ಕೊಂಕು ತೆಗೆದಳಾ.
ನಾವು ನೋಡಿದ ಹುಡುಗನನ್ನು ಮಧ್ವೆ ಆಗ್ತಾಳೋ ಅಥವಾ ತಾಯಿಯಂತೆ ಮಗಳು ಅನ್ನೋ ಹಾಗೆ ಯಾವನಾನ್ನಾದರೂ ಪ್ರೇಮ ಮಾಡ್ತಿದ್ದಾಳಾ.
ಮೊದಲೇ ದಾರ್ಢ್ಯದ ಹುಡುಗಿ.
ನೀನೂ ಸಾಕಷ್ಟು ಕೊಬ್ಬಿಸಿದ್ದೀಯ.
ಯಾವನ್ನಾದರೂ ಕರ್ಕೊಂಡು ಬಂದು ಇವನನ್ನೇ ಕಟ್ಕೋತೀನಿ ಅಂದರೆ ನನ್ನ ಪ್ರಸ್ಟೀಜ್ ಪ್ರಶ್ನೆ.
ಅದಕ್ಕೆಲ್ಲ ನಾನು ಅವಕಾಶ ಕೊಡಲ್ಲ.
ಹಾಗೇನಾದ್ರು ಮಾಡಿದ್ರೆ ಮನೆ ಬಿಟ್ಟು ಓಡಿಸ್ತೀನಿ.
ನನ್ನ ಆಸ್ತೀ, ಒಂದು ಪೈಸನೂ ಕೊಡಲ್ಲ.”
“ಯಾಕೆ ಇಲ್ಲದ್ದೆಲ್ಲ ಕಲ್ಪನೆ ಮಾಡ್ಕೊಂಡು ಇಲ್ಲದ ಸಮಸ್ಯೆ ತಂದುಕೊಳ್ತೀರಾ.
ಅವಳೇನೂ ನಿಮ್ಮ ಆಸ್ತಿಗೆ ಕಾದು ಕುಳಿತಿಲ್ಲ.
ಅವಳಿಗೆ ಮದ್ವೆ ಅಂದ್ರೆನೇ ಅಲರ್ಜಿ.
ನನ್ನ ಕಣ್ಣೀರಿಗೆ ಕರಗಿ ಸ್ವಲ್ಪ ದಿನ ಟೈಂ ಕೊಡು ಅಂದಿದ್ದಾಳೆ.
ಅವಳು ಯೋಚನೆ ಮಾಡಿ ತಿಳಿಸಲಿ.
ಅವಳ ಭವಿಷ್ಯದ ಪ್ರಶ್ನೆ.
ನಿಧಾನವಾಗಿ ನಿರ್ಧಾರ ತಗೊಳ್ಳಲಿ.
ದುಡುಕುವುದು ಬೇಡ.
ಯಾರನ್ನಾದರೂ ಮೆಚ್ಚಿ ಮದ್ವೆ ಆಗ್ತಿನಿ ಅಂದ್ರೆ ಇನ್ನೂ ಸಂತೋಷನೇ.
ನನ್ನ ಬದುಕಿನಂತೆ ಅವಳ ಬದುಕಾಗುವುದು ಬೇಡ.
ಮೆಚ್ಚಿದವನೊಡನೆ ಮದ್ವೆ ಆಗಿ ಸುಖವಾಗಿರಲಿ”.
ಕಡ್ಡಿ ತುಂಡಾಗುವಂತೆ ಉತ್ತರಿಸಿದಳು.
“ಏನೇ ಹಾಗಂದರೆ, ನೀನೇ ಅವಳಿಗೆ ಸಪೋರ್ಟ್‌ ಮಾಡ್ತಿಯಾ.
ಯಾವನೋ ಜೊತೆ ಓಡ್ಹೋಗು ಅಂತ ಹೇಳಿಕೊಡ್ತಿಯಾ.
ನೀನು ಒಬ್ಳು ತಾಯಿನಾ.
ನಿಂಗೇನೇ ಕಡ್ಮೆ ಅಗಿರೋದು ನನ್ನ ಕಟ್ಕೊಂಡು.
ನೀನು ಎಂತಹವಳು ಅಂತ ಗೊತ್ತಿದ್ದು ನಿಮ್ಮಪ್ಪನಿಗೋಸ್ಕರ ನಿಂಗೆ ತಾಳಿಕಟ್ಟಿ ಬಾಳು ಕೊಟ್ಟಿದ್ದೀನಿ.
ನಿನ್ನ ಆಸ್ತಿಯ ಹತ್ತರಷ್ಟು ಸಂಪಾದಿಸಿದ್ದೇನೆ.
ಯಾರಿಗೋಸ್ಕರ ಇದೆಲ್ಲ ನಿನಗೋಸ್ಕರ, ನಿನ್ನ ಮಗಳಿಗೋಸ್ಕರ ಕಣೆ” ಕೂಗಾಡಿದ.
ಮಲಗಿದ್ದ ಅನು ಅಪ್ಪನ ಕೂಗಾಟ ಕೇಳುತ್ತಲೇ ನಿದ್ರಿಸಲು ಪ್ರಯತ್ನಿಸಿದಳು.
“ಅಭಿ, ಏನೋ ಮಾತಾಡಬೇಕು ಅಂತಾ ಕರ್ಕೊಂಡು ಬಂದು, ಸುಮ್ನೆ ಕೂತ್ಕೊಂಡು ಬಿಟ್ಟಿದ್ದೀರಲ್ಲಾ” ಅವನ ಒದ್ದಾಟ ನೋಡಲಾರದೆ ಅನು ಒತ್ತಾಯಿಸಿದಳು.
“ಅನು… ಅದು… ಅದು…” ಅವಳ ಮುಖ ನೋಡುತ್ತಾ, ಆ ಕಣ್ಣುಗಳಲ್ಲಿ ಯಾವ ಅರ್ಥವನ್ನೂ ಹುಡುಕಲಾರದೆ, ತನ್ನ ಪ್ರಯತ್ನದಲ್ಲಿ ಸೋಲೊಪ್ಟಿಕೊಳ್ಳುವಂತೆ ಮಾತು ನಿಲ್ಲಿಸಿಬಿಟ್ಟ.
“ಅಭಿ, ಪ್ಲೀಸ್ ಅದೇನು ಹೇಳಿ.”
ಉಗುಳು ನುಂಗುತ್ತಾ ಮಾತಿಗಾಗಿ ತಡಕಾಡಿದ.
ಹುಂ ಹೂಂ ಅವನ ಬಾಯಿಂದ ಸ್ವರ ಹೂರಡಲೇ ಇಲ್ಲ.
ಅನು ಸಾಮಾನ್ಯವಾದ ಹುಡುಗಿಯಲ್ಲ.
ಇಂತಹ ವಿಷಯಗಳನ್ನೆಲ್ಲ ಹೇಗೆ ಹೇಳಲಿ.
ಆಳವಾದ ಸಮುದ್ರದ ಶಾಂತತೆ ಇರುವ ಆ ಕಣ್ಣುಗಳು ಒಮ್ಮೆಯಾದರೂ ಭೋರ್ಗರೆದದ್ದನ್ನು ಕಂಡೇ ಇಲ್ಲದ ಅಭಿ, ಅವಳ ಗಂಭೀರತೆಗೆ ಹೆದರಿದ.
ವಾತಾವರಣ ತಿಳಿಗೊಳಿಸಿ ಅಭಿಯನ್ನು ಸಹಜತೆಗೆ ತಿರುಗಿಸಲು ಅನು “ಅಭಿ ನೀವು ಇಷ್ಟೊಂದು ಅಂಜುಕುಳಿ ಅಂತ ಅಂದ್ಕೊಂಡಿರಲಿಲ್ಲ.
ನಮ್ಮ ಅಭಿ ಕೆಚ್ಚೆದೆಯ ವೀರ ಅಂದುಕೊಂಡಿದ್ದೆ .
ಛೇ ಛೇ ನನ್ನ ಅನಿಸಿಕೆಗಳಲ್ಲಾ ಸುಳ್ಳಾಗಿ ಹೋಯ್ತು” ನಯವಾಗಿ ರೇಗಿಸುತ್ತಾ ಛೇಡಿಸಿದಳು.
“ಅನು ಹ್ಯಾಗೆ ಹೇಳಬೇಕು ಅಂತಾ ತಿಳಿತಾ ಇಲ್ಲ.
ನಾ ಹೇಳಿಬಿಟ್ರೆ ನೀವೆಲ್ಲಿ ತಪ್ಪಾರ್ಥ ಮಾಡಿಕೊಳ್ಳುತ್ತೀರೋ ಅಂತಾ ಭಯ.”
“ಭಯ ಪಡೋಕೆ ನಾನೇನು ಹುಲಿಯಾ, ಲುಕ್ ಅಭಿ, ನೀವೇನು ಹೇಳಬೇಕು ಅಂತಾ ಇದ್ದೀರೋ ಅದನ್ನು ನಾನು ಹೇಳಲಾ” ತುಂಟತನದಿಂದ ಕೇಳಿದಳು.
“ನೀವು ಹೇಳ್ತೀರಾ” ಸೋಜಿಗದಿಂದ ನುಡಿದ.
“ಹೌದು ನಾನೇ ಹೇಳ್ತೀನಿ ಕೇಳಿ, ಅನು ನಿಮ್ಮನ್ನ ಕಂಡ್ರೆ ನನಗೆ ತುಂಬಾ ಇಷ್ಟ.
ನಿಮ್ಮನ್ನ ಮದ್ವೆ ಮಾಡ್ಕೊಬೇಕು ಅಂತಾ ಇದ್ದೀನಿ, ಇದೇ ಅಲ್ವ ನೀವು ಹೇಳೋಕೆ ಹೊರಟಿರುವುದು.
ಅದನ್ನ ಹೇಳೋಕೆ ಇಷ್ಟೊಂದು ಹೆದರಿಕೆನಾ.
ಇವತ್ತು ಹೈಸ್ಕೂಲ್ ಓದೋ ಹುಡುಗನೇ ತನ್ನ ಗೆಳತಿಗೆ ಐ ಲವ್ ಯೂ ಅಂತಾ ಒಂದೇ ದಿನದ ಪರಿಚಯದಲ್ಲಿ ಹೇಳಿಬಿಡ್ತಾನೆ.
ಆದ್ರೆ ನೀವು” ಪಕ ಪಕನೆ ನಕ್ಕಳು.
ಸಡಗರ, ಸಂತೋಷ, ನಿಶ್ಚಿಂತೆ, ನಿರೀಕ್ಷೆ ಎಲ್ಲಾ ಭಾವನೆಗಳೂ ಒಟ್ಟಿಗೇ ಮೇಳೈಸಿ ಅಭಿಯ ಮುಖ ಸಾವಿರ ಕ್ಯಾಂಡಲಿನ ಬಲ್ಬಿನಂತೆ ಮಿನುಗಿತು.
ಅವನ ಮೊಗದ ಪ್ರಖರತೆ ಕಂಡು ಅನು ಕೊಂಚ ಗಂಭೀರ ತಾಳಿದಳು.
“ಅಭಿ, ನೀವು ನನ್ನ ಇಷ್ಟಪಟ್ಟಿರುವುದಾಗಲಿ, ಮದ್ವೆ ಆಗಬೇಕು ಅನ್ನೋ ನಿರ್ಧಾರ ಮಾಡಿರುವುದಾಗಲಿ ತಪ್ಪಲ್ಲ.
ಇದು ಸಹಜ.
ಆದ್ರೆ, ಈ ಭಾವನೆಗಳು ಏಕಮುಖವಾಗಬಾರದು ಅಲ್ವಾ.”
“ಅಂದ್ರೆ” ತಟ್ಟನೆ ಕಳಾಹೀನವಾದವು ಕಣ್ಣುಗಳು.
“ನಿಮಗೆ ಅನಿಸಿದ ಭಾವನೆಗಳು ನನಗೂ ಅನ್ನಿಸಿದಾಗ ಮಾತ್ರ ತಾನೇ ಈ ಪ್ರೇಮ, ಮದುವೆ ಅನ್ನೋದು ಸಾಧ್ಯ” ಅವನತ್ತ ನೋಡುವ ಧೈರ್ಯ ಸಾಲದೆ ಅನು ಎತ್ತಲೋ ನೋಡುತ್ತಾ,“ಅಭಿ, ಮದುವೆ ಜನ್ಮ ಜನ್ಯಾಂತರದ ಅನುಬಂಧ ಅನ್ನುತ್ತಾರೆ.
ಆದ್ರೆ ಈ ಬಗ್ಗೆ ನನಗ್ಯಾವ ನಂಬಿಕೆನೂ ಇಲ್ಲ.
ಮೊದಲನೆಯದಾಗಿ ನನಗೆ ಈ ವ್ಯವಸ್ಥೆ ಬಗ್ಗೆಯೇ ಉದಾಸೀನ.
ಗಂಡಸರು ಅಂದರೆ ತಾತ್ಸಾರ, ಜುಗುಪ್ಸೆ.
ಯಾಕೆ ಅಂತಾ ಕೇಳಬೇಡಿ.
ಅದನ್ನೆಲ್ಲ ಹೇಳೋ ಮನಸ್ಥಿತಿಯಲ್ಲಿ ನಾನಿಲ್ಲ.
ನೀವೇ ಅಲ್ಲಾ ಪ್ರಪಂಚದ ಯಾವ ಗಂಡು ಬಂದ್ರೂ ಕೂಡ ಹೃದಯದಲ್ಲಿ ಭಾವನೆಗಳ ಅಲೆ ಏಳುವುದಿಲ್ಲ.
ಪ್ರಕೃತಿಗೆ ಸಹಜವಾದ ಬಯಕೆ ಮಧುರ ಭಾವ ಇವಾವುದೂ ನನ್ನಲ್ಲಿಲ್ಲ.
ನಾನು ಒಂದು ತರ ಫ್ರಿಜಿಡ್.
ನನ್ನಂತ ಹೆಣ್ಣು ಯಾರನ್ನೂ ಮದುವೆ ಆಗಬಾರದು.
 ನನ್ನ ಭಾವನೆಗಳನ್ನು ಕದಲಿಸೊ ಗಂಡು ಇದುವರೆಗೂ ನನಗೆ ಸಿಕ್ಕಿಲ್ಲ.
ಮುಂದೆ ಕೂಡ ಸಿಗಲಾರರು” ನಿಲ್ಲಿಸಿದಳು.
“ನನ್ನನ್ನು ಮರೆತುಬಿಡಿ.
ನಿಮ್ಮ ದೃಷ್ಟಿನಾ ಬದಲಾಯಿಸಿಕೊಳ್ಳಿ.
ನಿಮಗೊಂದು ಸಲಹೆ ಕೊಡಬಲ್ಲೆ.
ಸುಶ್ಮಿತಾ ನಿಮ್ಮನ್ನ ಮನಸಾರೆ ಇಷ್ಟಪಡ್ತಾ ಇದ್ದಾಳೆ.
ನಿಮ್ಮ ಒಲವು ನನ್ನ ಕಡೆ ಅನ್ನೋದು ಗೊತ್ತಿದ್ರೂ ಮೌನವಾಗಿ ಆರಾಧಿಸುತ್ತಿದ್ದಾಳೆ.
ಜಾಣೆ, ನನಗಿಂತ ಚೆನ್ನಾಗಿದ್ದಾಳೆ.
ನಿಮಗೆ ಒಳ್ಳೆ ಸಂಗಾತಿ ಆಗಬಲ್ಲಳು.
ನೀವು ಈಗ ಹೋಗಿ ಕೇಳಿದ್ರೂ, ನೀವು ನನ್ನನ್ನ ಬಯಸಿದ್ರಿ ಅಂತಾ ಗೊತ್ತಿದ್ರೂ ನಿಮ್ಮನ್ನ ಸ್ವೀಕರಿಸೋ ದೊಡ್ಡತನ ಅವಳಲ್ಲಿದೆ.
ಪ್ಲೀಸ್ ಅಭಿ ನಿಮ್ಮ ಒಲವನ್ನು ಅವಳೆಡೆ ತಿರುಗಿಸಿ.
ನಾನು ನಿಮ್ಮಿಬ್ಬರ ಗೆಳತಿಯಾಗಿ ಉಳಿಯೋಕೆ ಬಯಸುತ್ತೇನೆ” ದೀರ್ಘವಾಗಿ ನುಡಿದು ಅವನೆಡೆ ನೋಟ ಹರಿಸಿದಳು.
ನಿರಾಶೆ ಮೆತ್ತಿದ ಮುಖ ನೋಡಲಾಗಲಿಲ್ಲ ಅವಳಿಗೆ.
“ಹೋಗ್ಲಿ ಬಿಡಿ, ನಂಗೆ ಅದೃಷ್ಟವಿಲ್ಲ.
ಆದ್ರೆ ಆ ಆದೃಷ್ಟನ ಬೇರೆ ಯಾರಿಗಾದರೂ ಕೊಡೋ ಪ್ರಯತ್ನ ಮಾಡಿ.
ನಿಮ್ಮ ಬದುಕು ಕಾಡ ಬೆಳದಿಂಗಳಾಗಬಾರದು ನಂದನವನವಾಗಬೇಕು. 
ಅದೇ ಈ ಗೆಳೆಯ ಕೇಳೊ ಉಡುಗೊರೆ ನಿಮ್ಮಿಂದ” ಕಣ್ತುಂಬಿದ ಹನಿಯನ್ನು ಎಡಗೈಲಿ ಒರೆಸಿ ನಗಲು ಯತ್ನಿಸಿದ.
“ನಾನು ಸುಶ್ಮಿತಳ ಬಗ್ಗೆ ತಿಳಿಸಿದ್ದರೆ ಬಗ್ಗೆ ನಿಮ್ಮ ಅಭಿಪ್ರಾಯ ತಿಳಿಸಲೇ ಇಲ್ಲವಲ್ಲ ಅಭಿ.”
ಮೌನವಾಗಿ ಕೆಲಹೊತ್ತು ಹಾಗೆಯೇ ಕುಳಿತುಬಿಟ್ಟ.
ಹೃದಯದ ತುಂಬಾ ಮನಸ್ಸಿನ ತುಂಬಾ ಅನುವೇ ತುಂಬಿದ್ದಾಳೆ.
ಈಗ ಅವಳನ್ನು ಕಿತ್ತು ಹಾಕಿ ಸುಶ್ಮಿತಳನ್ನು ಪ್ರತಿಷ್ಠಾಪಿಸುವುದು ಸುಲಭವೇ.
“ಅಭಿ, ನಿಮ್ಮ ಭಾವನೆ ನಂಗೆ ಅರ್ಥವಾಗುತ್ತೆ.
ಆದ್ರೆ ಹಿಂದಿನಿಂದಲೂ ಒಂದು ಮಾತು ಪ್ರತೀತಿಯಲ್ಲಿದೆ ಗೊತ್ತಾ ಅಭಿ.
ಯಾರೇ ಆದ್ರೂ ನಾವು ಪ್ರೀತಿಸಿದವರ ಜೊತೆಗಿಂತ, ತಮ್ಮನ್ನು ಪ್ರೀತಿಸಿದವರ ಜೊತೆ ಸುಖವಾಗಿರಬಲ್ಲರಂತೆ.
ಸುಶ್ಮಿತಾ ನಿಮ್ಮನ್ನು ತುಂಬಾ ಪ್ರೀತಿಸ್ತಾ ಇದ್ದಾಳೆ.
ಕೈಗೆ ಎಟಕುವುದಿಲ್ಲ ಅನ್ನೋ ಭಾವನೆಯಿಂದ ನಿರಾಶಳಾಗಿದ್ದಾಳೆ.
ಅವಳಂತಹ ಹುಡುಗಿಯ ಪ್ರೇಮ ನಿಮ್ಗೆ ಸಿಕ್ತಾ ಇರೋದು ನಿಮ್ಮ ಪುಣ್ಯ.
ಹೂಂ ಅನ್ನಿ ಅಭಿ.
ಒಂದೆರಡು ದಿನ ಅಷ್ಟೆ.
ಈ ಅನುವಿನ ಆಕರ್ಷಣೆಯಿಂದ ಹೊರ ಬಂದುಬಿಡ್ತಿರಾ.
ಸುಶ್ಮಿತಾಳಂತ ಹುಡುಗಿ ಸಿಗೋದು ಅದೃಷ್ಟ.
ನೀವು ಹೀಗೆ ನಿಧಾನ ಮಾಡಿದ್ರೆ ಬೇರೆಯವರ ಪಾಲಾಗಿಬಿಡ್ತಾಳೆ” ಅಭಿಯ ಮನಸ್ಸಿಗೆ ನಾಟುವಂತೆ ಹೇಳಿದಳು.
ಅಭಿಯ ಮನಸ್ಸಿನಲ್ಲಿ ಯೋಚನೆಗಳ ಮಂಥನ.
ಅನು ಖಡಾಖಂಡಿತವಾಗಿ ತನ್ನ ಒಲವನ್ನು ಒದ್ದುಬಿಟ್ಟಿದ್ದಾಳೆ.
ನಿರೀಕ್ಷೆಯ ಎಳೆಗಳನ್ನು ತಾನು ಹಿಡಿದಿಡುವಂತಿಲ್ಲ.
ಅನು ತನ್ನ ಪಾಲಿಗೆ ಮುಗಿದ ಅಧ್ಯಾಯ.
ಸುಶ್ಮಿತಾ ತನ್ನ ಮುಂದೆ ಆರಂಭವಾಗಬೇಕಿರುವ ಅಧ್ಯಾಯ.
ಯಾರನ್ನಾದರೂ ತನ್ನ ಬಾಳಿನಲ್ಲಿ ಪ್ರವೇಶಿಸಲು ಅನುವು ಮಾಡಿಕೊಡಲೇ ಬೇಕು.
ಅದು ಅನುವಿನಾಸೆಯಂತೆಯೇ ಆದರೇನು ಅಡ್ಡಿ.
ಸುಶ್ಮಿತಾ ಕೂಡ ತನ್ನ ಗೆಳೆತಿಯೇ.
ಗೆಳೆತನವನ್ನು ವೈವಾಹಿಕ ಬದುಕಿನಲ್ಲಿ ತಿರುಗಿಸುವುದೇ ವಾಸ್ತವವಲ್ಲವೇ, ಚೆನ್ನಾಗಿ ಯೋಚಿಸಿದ.
“ನಿಮ್ಮಿಷ್ಟ, ಅನು.
ನಿಮ್ಮಾಸೆ ನಿರಾಕರಿಸುವ ಧೈರ್ಯ ನನಗಿಲ್ಲ.
ಆದ್ರೆ ಸುಶ್ಮಿತಳನ್ನು ಕೇಳುವ ಜವಾಬ್ದಾರಿ ನಿಮ್ಮದೇ.” 
ಎಲ್ಲಾ ಜವಾಬ್ದಾರಿಯನ್ನು ಅನುವಿನ ಮೇಲೆ ಹೊರಿಸಿ ತನಗಾದ ನಿರಾಶೆಯನ್ನು ಹತ್ತಿಕ್ಕುವಲ್ಲಿ ಸಫಲನಾದ.
“ಸುಶ್ಮಿತಾ, ಒಂದು ಗುಡ್ ನ್ಯೂಸ್.
ಗೆಸ್ ಮಾಡು ನೋಡೋಣ” ಮಧ್ಯಾಹ್ನ ಊಟಕ್ಕೆ ಕುಳಿತಾಗ ಅನು ಸುಶ್ಮಿತಾಳಿಗೆ ಕೇಳಿದಳು.
“ಗುಡ್‌ನ್ಯೂಸಾ, ಏನಪ್ಪ ಅದು.
ಲಾಟರಿ ಹೊಡಿತಾ. 
ಉಹುಂ ನೀನು ಲಾಟರಿ ಟಿಕೇಟನ್ನು ತೆಗೆದುಕೊಳ್ಳಲ್ಲ.
ಫಾರಿನ್‌ಗೆ ಹೋಗೋ ಛಾನ್ಸ್ ಸಿಕ್ತಾ ಅದೂ ಅಲ್ಲ.
ನಿಮ್ಮಮ್ಮನ ಬಿಟ್ಟು ನೀನು ಹೋಗಲ್ಲ.
ಮತ್ತೆ ಏನಿರಬಹುದು.
ಸೋತೆ ಹೇಳಿ ಬಿಡಮ್ಮ” ಸೋಲೊಪ್ಟಿಕೊಂಡು ಬಿಟ್ಟಳು.
“ಆಹಾ ಹೇಳಿ ಬಿಡ್ತೀನಾ, ಸಸ್ಪೆನ್ಸ್.
ಸಂಜೆವರೆಗೂ ಯೋಚ್ನೆ ಮಾಡು.
ಅಲ್ಲೀವರೆಗೂ ಟೈಂ ಕೊಡ್ತಿನಿ.
ಸಂಜೆ ಹೇಳ್ತೀನಿ.”
“ಲೇ ಬೇಡಾ ಕಣೆ, ಅಷ್ಟು ಹೊತ್ತು ಕಾಯೋಕೆ ಆಗಲ್ಲ.
ಪ್ಲೀಸ್ ಹೇಳಮ್ಮ. ”
“ಉಹೂಂ. ನೀನು ಎಷ್ಟೇ ಬೇಡಿಕೊಂಡರೂ ಹೇಳಲ್ಲ” ಹುಡುಗಾಟವಾಡಿದಳು.
ಸಂಜೆಯಾಗುವುದನ್ನೇ ಜಾತಕ ಪಕ್ಷಿಯಂತೆ ಕಾಯುತ್ತಿದ್ದವಳು ಓಡೋಡಿ ಬಂದು “ಹೇಳಮ್ಮ ಸಂಜೆ ಆಯ್ತಲ್ಲ” ಪೀಡಿಸಿದಳು.
“ಇಲ್ಲೆಲ್ಲಾ ಹೇಳೋ ವಿಷಯ ಅಲ್ಲಾ.
ಸ್ಟೇಡಿಯಂ ಹತ್ರ ಹೋಗಿ ಚರುಮುರಿ ತಿನ್ತಾ ಹೇಳ್ತೀನಿ ಬಾ” ಗಂಭೀರತೆ ನಟಿಸುತ್ತಾ ಹೊರಬಿದ್ದಳು.
“ಹಾಳಾದೋಳೇ ಸತಾಯಿಸುತ್ತಿಯಾ, ಮಾಡ್ತಿನಿ, ನಂಗೂ ಟೈಂ ಬರುತ್ತೆ” ಗೊಣಗಿಕೊಂಡು ಅನುವನ್ನು ಹಿಂಬಾಲಿಸಿದಳು ಸುಶ್ಮಿತಾ.
ಸುಶ್ಮಿತಾ ಮುಖ ಊದಿಸಿಕೊಂಡು ಕುಳಿತುಬಿಟ್ಟಿದ್ದಾಳೆ.
ಅವಳ ಮುನಿಸನ್ನು ಕಿರುಗಣ್ಣಿನಲ್ಲಿ ಗಮನಿಸುತ್ತಾ ಮನದೊಳಗೆ ನಗುತ್ತಾ ಚರುಮುರಿ ಕಟ್ಟಿಸಿಕೊಂಡು ಪಕ್ಕದಲ್ಲಿ ಕುಳಿತು ಅವಳ ಕೈಗೊಂದು ಪೊಟ್ಟಣ ವರ್ಗಾಯಿಸಿ ಅತ್ಯಂತ ಆಸಕ್ತಿಯಿಂದ ತಿನ್ನತೊಡಗಿದಳು ಅನು.
“ಎಷ್ಟೊಂದು ದಿನ ಆಗಿತ್ತು ಅಲ್ವಾ, ಇಲ್ಲಿಗೆ ಬಂದು ಚುರುಮುರಿ ತಿನ್ನದೆ.
ಇವತ್ತು ಅವಕಾಶ ಆಯ್ತು ನೋಡು, ಚೆನ್ನಾಗಿದೆ ಆಲ್ವೇನೇ.
ಇನ್ನೊಂದು ಕಟ್ಟಸಿಕೊಂಡು ಬರ್‍ಲಾ.”
ದುರುದುರನೇ ನೋಡಿದ ಸುಶ್ಮಿತಾ “ಈಗ ಅದೇನು ಗುಡ್ ನ್ಯೂಸ್ ಹೇಳ್ತೀಯೋ, ಇಲ್ಲಾ ನಿನ್ನ ಕೆಳಗೆ ತಳ್ಳಿ ಬಿಡಲಾ.”
“ಅಯ್ಯೋ ಅಯ್ಯೋ ಬೇಡ ಕಣೆ, ಹೇಳಿ ಬಿಡ್ತಿನಿ.
ನಮ್ಮ ಅಭಿಗೆ ಮಧ್ವೆ ಗೊತ್ತಾಯ್ತು” ಸಿಡುಕಿನಿಂದ ಕೂಡಿದ್ದ ಮೊಗ ಮಂಕಾಯಿತು.
ತಟ್ಟನೆ ಸಾವರಿಸಿಕೊಂಡು“ನಿಜಾನಾ, ಯಾರೇ ಹುಡುಗಿ, ಎಲ್ಲಿದ್ದಾಳೆ.”
“ನಮ್ಮ ಅಫೀಸಿನಲ್ಲಿಯೇ ಇದ್ದಾಳೆ” ಅಲಕ್ಷ್ಯದಿಂದ ನುಡಿದ ಅನುವಿನ ಬೆನ್ನ ಮೇಲೆ ಹೊಡೆದು“ಥೂ ಕಳ್ಳಿ, ಹೇಗೆ ಹೇಳ್ತಾ ಇದ್ದೀಯಾ ನೋಡು, ಯಾರು ಹುಡುಗಿ ನಿಜಾ ಹೇಳು.”
“ಇಲ್ಲೇ ಕೂತಿದ್ದಾಳೆ” ಇನ್ನೊಂದು ಕಟ್ಟಿಸ್ಕೊಂಡು ಬರ್ತಿನಿ ತಾಳು, ಏಳಹೋದವಳನ್ನು ಕೈಹಿಡಿದು ಕುಕ್ಕರಿಸಿ,“ಅನು ಇಂಥ ಸಂತೋಷದ ಸುದ್ದಿನಾ ಹೀಗಾ ಹೇಳೋದು.
ನಂಗೆ ಗೊತ್ತಿತ್ತು ನೀನು ಬದಲಾಗ್ತಿಯಾ, ಅಭಿ ನಿನ್ನ ಬದಲಾಯಿಸುತ್ತಾನೆ ಅಂತಾ.”
“ನಿಂಗೆ ಸಂತೋಷನಾ” ಒತ್ತಿ ಕೇಳಿದಳು ಅನು.
“ಸಂತೋಷನಾ, ತುಂಬಾ ಸಂತೋಷನೇ ಕಣೇ.
ಅಭಿಯಂತ ಒಳ್ಳೆ ಹುಡುಗ ನಿಂಗೆ ಸಿಕ್ತಾ ಇರೋದು.
ಅಲ್ಲಾಲ್ಲಾ ನಿನ್ನಂತ ಒಳ್ಳೆ ಹುಡ್ಗಿ ಅಭಿಗೆ ಸಿಗ್ತಾ ಇರೋದು ಪುಣ್ಯ ಕಣೆ, ಯಾವಾಗ ಮದ್ವೆ” ನಿಜವಾದ ಸಂತೋಷದಲ್ಲಿ ನುಡಿದಳು.
“ನಿಂಗೆ ಬೇಸರ ಇಲ್ವಾ ಸುಶೀ.”ತಟ್ಟನೆ ಅವಳ ನೋಟ ತಪ್ಟಿಸಿದ ಸುಶ್ಮಿತಾ “ನಂಗ್ಯಾಕೆ ಬೇಸರ, ನೀನು ಮದ್ವೆ ಆಗ್ತಿನಿ ಅನ್ನೋದೆ ದೊಡ್ದ ಮಿರಾಕಲ್.
ಅಂತಹುದರಲ್ಲಿ ನಂಗೆ ಬೇಸರ ಅಗುತ್ತಾ.”
“ಸುಶೀ ನೀನು ಇಷ್ಟೊಂದು ಒಳ್ಳೆಯವಳು ಅಗಬೇಡ ಕಣೆ, ನಿನ್ನ ಹೃದಯ ಎಷ್ಟು ದೊಡ್ಡದು ಅಂತಾ ನಂಗೊತ್ತು ಕಣೆ.
ನಿಜಕ್ಕೂ ಈಗ ನಾನು ಸಂತೋಷ ಪಡ್ತಾ ಇದ್ದೀನಿ.
ನಿನ್ನಂತ ಗೆಳತಿ ನನಗಿದಾಳಲ್ಲ ಅಂತಾ.
ನಿನ್ನಂತ ಒಳ್ಳೆ ಹುಡುಗಿಗೆ ಆ ದೇವ್ರೂ ಕೂಡ ಮೋಸ ಮಾಡಲ್ಲ ಕಣೆ, ಅಭಿ ಮದ್ವೆ ಆಗ್ತಾ ಇರೋ ಹುಡ್ಗಿ ನೀನು, ನಾನಲ್ಲ.
ನಾನು ಯಾವತ್ತೂ ಬದಲಾಗಲ್ಲ ಕಣೆ” ಭಾವ ತುಂಬಿ ನುಡಿದಳು.
“ಏನ್ ಹೇಳ್ತಾ ಇದ್ದಿಯಾ ಅನು, ಅಭಿ ಪ್ರೀತಿಸಿದ್ದು ನಿನ್ನ, ಬಯಸಿದ್ದು ನಿನ್ನ.
ನನ್ನನ್ನ ಹೇಗೆ ಮದ್ವೆ ಅಗೋಕೆ ಸಾಧ್ಯ” ಗೊಂದಲದಲ್ಲಿ ಬಿದ್ದಳು.
“ಆದ್ರೆ ನೀನು ಒಪ್ಪಿದ್ದು, ಇಷ್ಪಪಟ್ಟಿದ್ದು ಬಯಸಿದ್ದು ಅಭಿಯನ್ನು.
ಈ ಸತ್ಯ ಅವನಿಗೆ ಗೊತ್ತಾಯಿತು.
ನಿನ್ನಂತ ಮುದ್ದು ಹುಡ್ಗಿನಾ ಬಿಡೋಕೆ ಅವನೇನು ಮೂರ್ಖನಾ.
ಈಗಾಗ್ಲೆ ನಿಮ್ಮ ಮನೆಯಲ್ಲಿ ಅಭಿ ಮಾತಾಡ್ತಿದಾನೆ.
ಅದಕ್ಕೆ ನಿನ್ನ ನಾನು ಇಲ್ಲಿಗೆ ಕರ್ಕೊಂಡು ಬಂದೆ.
ಹುಡುಗ ಒಪ್ಟಿಗೆನಾ” ಕೆನ್ನೆ ಹಿಂಡಿದಳು.
 “ಅನು. ಇದು ತಪ್ಪು ಕಣೆ, ಅಭಿ ಮನಸ್ಸಲ್ಲಿ ನೀನಿದ್ದೀಯಾ.
ಅಲ್ಲಿ ಬೇರೆ ಯಾವುದೇ ಹೆಣ್ಣಿಗೆ ಜಾಗ ಇಲ್ಲ ಕಣೆ.
ಬಾಗಿಲಿಗೆ ಬಂದ ಅವಕಾಶವನ್ನ ಕಾಲಲ್ಲಿ ಒದಿಯೋ ಮೂರ್ಖತನ ಮಾಡ್ತ ಇದ್ದೀಯ.
ನಾನು ಬೇಕಾದರೆ ಅಭಿಯನ್ನ ಮರೆಯಬಲ್ಲೆ, ಅವನಷ್ಟೇ ಚೆನ್ನಾಗಿರೋ ಇನ್ನೊಬ್ಬ ಹುಡುಗ ಸಿಕ್ಕಿದರೆ ಅಭಿಯನ್ನ ದೂರ ಮಾಡಬಲ್ಲೆ.
ಆದರೆ ಅಭಿ ಹಾಗಲ್ಲ, ನಿನ್ನ ಮನಸಾರೆ ಪ್ರೀತಿಸ್ತಾ ಇದ್ದಾರೆ.
ನಿನ್ನ ಬಗ್ಗೆ ಸಾವಿರ ಕನಸು ಕಟ್ಟಿದ್ದಾರೆ.
ಮದ್ವೆ ಆದ್ರೆ ನಿನ್ನನ್ನ ಅಂತ ನಿರ್ಧಾರ ಮಾಡಿದ್ದಾರೆ.” ಪದಗಳನ್ನು ತೂಗಿ ತೂಗಿ ಆಡಿದಳು.
“ಅದು ನೆನ್ನೆವರೆಗೂ ಸುಶೀ, ಯಾವಾಗ ತಮ್ಮ ಭಾವನೆಗಳೆಲ್ಲ ಏಕಮುಖ ಅಂತ ಗೊತ್ತಾಯಿತೋ, ಯಾವಾಗ ತಮ್ಮ ಪ್ರೀತಿ ಕನಸು, ಒನ್ ವೇ ಅಂತ ತಿಳೀತೋ ಆಗಲೇ ಈ ಅನು ಅಭಿಯ ಹೃದಯದಿಂದ ಈಚೆ ಬಂದುಬಿಟ್ಟಳು.
ತನಗಾಗಿ ಒಂದು ಹೃದಯ ಮಿಡೀತಾ ಇದೆ, ತನ್ನ ಆಸೆ, ಕನಸು, ಪ್ರೀತಿಯನ್ನು ಹಂಚಿಕೊಳ್ಳೋಕೆ ಕಾಯ್ತಾ ಇದೆ ಅಂತಾ ಗೊತ್ತಾದ ಕೂಡಲೇ ಆ ಖಾಲಿಯಾದ ಜಾಗದಲ್ಲಿ ಆ ಹುಡುಗೀನ ಪ್ರತಿಷ್ಠಾಪಿಸಿಬಿಟ್ಟ ಅಭಿ.
ಆ ಹುಡುಗಿನೇ ನೀನು.
ನೀನು ಯಾವುದರಲ್ಲಿ ಕಡ್ಮೆ ಆಗಿದ್ದೀಯ ಸುಶೀ.
ನಿನ್ನಂಥ ಸುಂದರವಾದ ಅದಕ್ಕಿಂತ ಹೆಚ್ಚಾಗಿ ಸುಂದರವಾದ ಮನಸ್ಸಿರೋ ಹುಡುಗಿ ಸಿಗೋಕೆ ಅಭಿ ಪುಣ್ಯ ಮಾಡಿದ್ದ.
ಅದಕ್ಕೆ ಸಿಕ್ಕಿದ್ದೇ ಚಾನ್ಸ್ ಅಂತ ಗಬಕ್ಕನೇ ಹಿಡ್ಕೊಂಡುಬಿಟ್ಟಿದ್ದಾನೆ.
ನಿನ್ನ ಪರವಾಗಿ ಅವನಿಗೆ ಒಪ್ಪಿಗೆ ತಿಳಿಸಿಬಿಟ್ಟಿದ್ದೀನಿ.
ನಿನ್ನನ್ನ ಕೇಳದೆ ಹೀಗೆ ಹೇಳಿದೆ ಅಂತಾ ಬಯ್ಕೋಬೇಡ.”ಅನುವಿನ ಕೈಹಿಡಿದು ಕಣ್ಣಿಗೊತ್ತಿಕೊಂಡ ಸುಶ್ಮಿತಾ ಬಾಯಲ್ಲಿ ಹೇಳಲಾರದ ನೂರು ಮಾತುಗಳನ್ನು ಕಣ್ಣಿನಲ್ಲಿಯೇ ತಿಳಿಸಿದಳು.
ಮನಸ್ಸು ತುಂಬಿ ಬಂದು ಮಾತು ಹೊರಡದಾಗಿತ್ತು.
ಅಭಿ ಅವಳ ಹೃದಯವನ್ನು ಕದ್ದು ಬಿಟ್ಟಿದ್ದ.
ಆದರೆ ಅವನ ಒಲವು ಅನುವಿನೆಡೆ ಎಂದು ತಿಳಿದಾಗ ನಿರಾಶೆಯಿಂದಲೇ ಮನಸ್ಸನ್ನು ಗಟ್ಟಿ ಮಾಡಿಕೊಂಡಿದ್ದಳು.
ಈಗ ಅಭಿ ತನ್ನವನು ಅಂತಾ ತಿಳಿದಾಗ ಅವಳ ಹೃದಯ ಸಂತಸದಿಂದ ಮೂಕವಾಗಿತ್ತು.
ಅನು ಎದ್ದ ಸಮಯವೇ ಸರಿ ಇರ್ಲಿಲ್ಲ ಅನ್ನಿಸುತ್ತೆ.
ಆಫೀಸಿಗೆ ಲೇಟಾಗಿಬಿಟ್ಟತ್ತು.
ಅವಸರವಾಗಿ ಗಾಡಿ ಸ್ಟಾರ್ಟ್ ಮಾಡಿ ನಾಲ್ಕು ಹೆಜ್ಜೆ ಮುಂದಿಟ್ಟಿರಲಿಲ್ಲ.
‘ಟಪ್ ’ಅಂತ ಟೈರ್ ಪಂಕ್ಚರ್.
‘ಥೂ’ ಎಂದು ಕೈನಿಟಿಕ್ ಯನ್ನು ಒದ್ದು ಹಿಂದಕ್ಕೆ ತಂದು ನಿಲ್ಲಿಸಿ ಹೊರಗೋಡಿದಳು.
ಸುತ್ತಲೂ ಒಂದಾದರೂ ಆಟೋ ಕಾಣಿಸಲಿಲ್ಲ.
ಪೀಕ್ ಅವರ್ ಬೇರೆ.
ಆಟೋ ಎಲ್ಲಿರುತ್ತೆ?
ಟೈಂ ನೋಡಿಕೊಂಡಳು.
ಕಾಲುಗಂಟೆಯೊಳಗೆ ಆಫೀಸಿನಲ್ಲಿರಬೇಕು.
ಏನು ಮಾಡುವುದು.
ಮನಸ್ಸಿನಲ್ಲಿ ಬೈಯ್ದುಕೊಳ್ಳುತ್ತಲೇ ಬಸ್ ಸ್ಟಾಪ್ ತಲುಪಿದಳು.
ಐದು ನಿಮಿಷ ಕಳೆದರೂ ಬಸ್ಸಿಲ್ಲ.
ಹಾಗೆಲ್ಲ ತಮ್ಮ ಸಮಯಕ್ಕೆ ಈ ಬಸ್ಸುಗಳು ಬರುತ್ತವೆಯೇ?
ಇವತ್ತು ರಜೆ ಹಾಕಿಬಿಡ್ತೀನಿ ಎಂದುಕೊಂಡು ಎಸ್.ಟಿ.ಡಿ.ಬೂತಿನತ್ತ ಧಾವಿಸಿದಳು.
ಯಾವ ಕಾರಣಕ್ಕೂ ಲೇಟಾಗುವುದನ್ನು ಬಾಸ್ ಸಹಿಸರು.
ಅದರಲ್ಲೂ ತಾನು ಪಂಕ್ಚುಯಲ್.
ತನ್ನ ಬಗ್ಗೆ ಅಪಾರವಾದ ನಂಬಿಕೆ ಅವರಿಗೆ.
ಆ ನಂಬಿಕೇನಾ ತಾನು ಕಳ್ಕೋಬಾರದು.
ಒಂದು ದಿನ ರಜೆ ಹೋದ್ರೂ ಪರ್ವಾಗಿಲ್ಲ ಅಂದುಕೊಂಡು ಈ ದಿನ ಬರಲಾರೆ ಎಂದು ತಿಳಿಸಿದಳು.
ಪೋನ್ ಮಾಡಿ ಇತ್ತ ಬರುತ್ತಿದ್ದರೆ, ಕಾರು ನಿಲ್ಲಿಸಿ ರಾಕೇಶ ಬರ್ತಾ ಇದ್ದಾನೆ.
ಪರಿಚಯದ ನಗೆ ಬೀರಿದಳು.
“ಹಾಯ್!ಏನಿಲ್ಲಿ ನೀವು?” ಪ್ರಶ್ನಿಸಿದ.
“ಕೈನಿಟಿಕ್ ಟೈರ್ ಪಂಕ್ಚರ್ ಆಯ್ತಲ್ಲ.
ಬಸ್ಸಾಗಲಿ, ಆಟೊ ಅಗಲಿ ಸಿಗಲಿಲ್ಲ.
ಲೇಟಾಗಿ ಹೋದ್ರೆ ನಮ್ಮ ಬಾಸ್ ಸಹಿಸಲ್ಲ.
ಅದಕ್ಕೆ ಇವತ್ತು ರಜಾ ಅಂತಾ ಪೋನ್ ಮಾಡಿದೆ.
ನೀವೇನು ಇಲ್ಲಿ.”
“ನಂದೂ ಅದೇ ಕಥೆ, ಅಂದ್ರೆ ಟೈರ್ ಪಂಕ್ಚರ್ ಅಲ್ಲ.
ಇವತ್ತು ಕ್ಲಿನಿಕ್‌ಗೆ ಹೋಗೋದಿಕ್ಕೆ ಅಗ್ತ ಇಲ್ಲ.
ನಿಮ್ಹಾನ್ಸ್‌ಗೆ ಹೋಗಬೇಕಿತ್ತು.
ಅದಕ್ಕೆ ಕ್ಲಿನಿಕ್‌ಗೆ ಬರಲ್ಲ ಅಂತ ಫೋನ್ ಮಾಡಬೇಕು.”
“ನಿಮ್ಹಾನ್ಸ್‌ಗಾ ಯಾಕೆ” ಆಶ್ಚರ್ಯ ಅವಳಿಗೆ.
“ನಿಮ್ಹಾನ್ಸ್‌ಗ್ಯಾಕೆ ಹೋಗ್ತಾರೆ ಹೇಳಿ.
ಒಂದೋ ತಲೆ ಕೆಟ್ಟಿರಬೇಕು.
ಎರಡೋ ಕೆಟ್ಟಿರೊ ತಲೆನಾ ರಿಪೇರಿ ಮಾಡೋಕೆ.
ಯಾವುದಿರಬಹುದು ಹೇಳಿ” ಹಾಸ್ಯ ಮಾಡಿದ.
ಆತನ ಹಾಸ್ಯ ಪ್ರಜ್ಞೆ ಮೆಚ್ಚುತ್ತ ನಕ್ಕಳು.
ನಗುತ್ತಲೇ, “ನಿಮಗಂತೂ ತಲೆ ಕೆಟ್ಟಿಲ್ಲ.
ಕೆಟ್ಟಿದ್ರೆ ಹೀಗಿರ್ತಾ ಇರ್ಲಿಲ್ಲ.
ಅಂದ್ರೆ ರಿಪೇರಿ ಮಾಡೋಕೆ ಅಂತಾ ಆಯ್ತು.
ಅಂದ್ರೆ ನೀವು ಮನಸ್ಸಿನ ಡಾಕ್ಟರ್, ಶರೀರದ ಡಾಕ್ಟ್ರರಲ್ಲ.”
“ಯಾಕೆ ಗೊತ್ತಿರಲಿಲ್ಲವಾ ನಾನು ಹುಚ್ಚಾಸ್ಪತ್ರೆಯಲ್ಲಿ ಇದ್ದೀನಿ ಅಂತಾ” ಗಹಗಹಿಸಿ ನಕ್ಕ.
“ನೀವು ತುಂಬಾ ಚೆನ್ನಾಗಿ ಮಾತಾಡ್ತೀರಾ” ಮನಬಿಚ್ಚಿ ಹೇಳಿದಳು.
“ಥ್ಯಾಂಕ್ಸ್ ಫಾರ್ ಯವರ್ ಕಾಂಪ್ಲಿಮೆಂಟ್ಸ್‌, ಒಂದು ನಿಮಿಷ ಬಂದು ಬಿಡ್ತೀನಿ” ಅಂತಾ ಹೇಳಿ ಬೂತ್ ಹೊಕ್ಕು ಬಾಗಿಲು ಹಾಕಿಕೊಂಡ.
ಅವನು ಹೊರಬರುವ ತನಕ ಅವನ ಕಾರಿಗೊರಗಿ ಅತ್ತಲೇ ದೃಷ್ಟಿ ನೆಟ್ಟಳು.
ಸರಸರ ಬಂದವನೇ “ಕಾಯಿಸಿ ಬಿಟ್ಟೆ.
ಎಲ್ಲಿ ಹೋಗಬೇಕು ನೀವು.
ಡ್ರಾಪ್ ಮಾಡ್ತಿನಿ.
ಆಫೀಸಿಗೆ ಬಿಡ್ಲಾ, ಮನೆಗೆ ಬಿಡ್ಲಾ.”ಕೊಂಚ ಯೋಚಿಸಿದಳು.
ರಜಾ ಅಂತ ಹೇಳಿ ಬಿಟ್ಟಿದ್ದೇನೆ.
ಮತ್ತೆ ಹೋಗೋದು ಸರಿ ಇರಲ್ಲಾ.
ಮತ್ತೆ ಮನೆಗೆ ಹೋದರೆ ಅಪ್ಪಾ ಮನೆಯಲ್ಲಿಯೇ ಇದ್ದಾರೆ.
ಮನೆಯಲ್ಲಿಯೂ ಬೇಸರ.
ಏನು ಮಾಡುವುದು.
“ಏನು ಡಿಸೈಡ್ ಮಾಡಿದ್ರಿ” ಏನೂ ಇಲ್ಲ ಎನ್ನುವಂತೆ ತಲೆಯಾಡಿಸಿದಳು.
“ಒಂದು ಕೆಲಸ ಮಾಡ್ತಿರಾ.
ನನ್ನ ಜೊತೆ ಬನ್ನಿ.
ನಿಮ್ಹಾನ್ಸ್ ನೋಡಿದ ಹಾಗೇ ಆಗುತ್ತೆ.
ಅಲ್ಲಿನ ವಾತಾವರಣ ಹೇಗಿರುತ್ತೆ ಅನ್ನೋ ಪರಿಚಯವಾಗುತ್ತೆ.
ಬನ್ನಿ ಕೂತ್ಕೊಳ್ಳಿ” ಏನೂ ಆಲೋಚಿಸಲು ಬಿಡದೆ ಬಾಯಿ ಕಟ್ಟಿ ಹಾಕಿಬಿಟ್ಟ.
ಆಗಲ್ಲ ಅನ್ನಲಾಗಲೇ ಇಲ್ಲ ಅವಳಿಗೆ.
ಮುಂಬಾಗಿಲು ತರೆದು “ದಯಮಾಡಿಸಿ” ಅಂದ.
ನಸು ನಕ್ಕು ಕಾರೊಳಗೆ ಕುಳಿತಳು.
ನಗುವನ್ನು ಮುಖದ ತುಂಬ ತುಂಬಿಕೊಂಡ ರಾಕೇಶ ಚಾಲಕನ ಸೀಟಿನಲ್ಲಿ ಆಸೀನನಾಗಿ ಕಾರು ಚಲಾಯಿಸಿದ.
ಅನು ಪಕ್ಕದಲ್ಲಿ ಕುಳಿತಿರುವುದು ಏನೋ ವಿಚಿತ್ರ ಸಂವೇದನೆ ತಂದಿಟ್ಟಿತ್ತು.
ಹೊಸ ಉಲ್ಲಾಸ ಮೈ ಮನಸ್ಸಿನಲ್ಲಿ ತುಂಬಿಕೊಂಡಿತ್ತು.
ಅವಳೆಡೆ ಓರೆನೋಟ ಬೀರಿದ .
ಅನು ಹೊರಗಡೆ ದೃಷ್ಟಿ ನೆಟ್ಟಿದ್ದಳು.
ವಿಚಿತ್ರದ ಹುಡುಗಿ ಎಂದುಕೊಂಡ.
ಕಾರು ಆಸ್ಪತ್ರೆಯ ಆವರಣದಲ್ಲಿ ನಿಂತಿತು.
ಆಸ್ಪತ್ರೆಯೊಳಗೆ ನೇರವಾಗಿ ಕರೆದೊಯ್ದ.
ಕುತೂಹಲದಿಂದ ಸುತ್ತಲೂ ನೋಡುತ್ತ ರಾಕೇಶನ ಜೊತೆ ಹೆಜ್ಜೆ ಹಾಕಿದಳು.
ಎದುರಿಗೆ ಸಿಕ್ಕ ನರ್ಸ್‌, ಡಾಕ್ಟರ್‌ಗಳೆಲ್ಲ ವಿಶ್ ಮಾಡುತ್ತಾ ಸಾಗುತ್ತಿದ್ದರೆ ಅವರೆಲ್ಲರಿಗೂ ಪ್ರತಿ ವಿಶ್ ಮಾಡಿ, ಮತ್ತೆ ಕೆಲವರಿಗೆ ತಾನೇ ವಿಶ್ ಮಾಡುತ್ತ ತನ್ನ ರೂಮಿನತ್ತ ಬಂದ.
“ಬನ್ನಿ ಅನು, ಇದೇ ನನ್ನ ಸಾಮ್ರಾಜ್ಯ.
ಈ ಸಾಮ್ರಾಜ್ಯದ ಅಧಿಪತಿ ಒಂದಿಬ್ಬರು ಪೇಷೇಂಟ್ ಇದ್ದಾರೆ.
ಅವರನ್ನು ವಿಚಾರಿಸಿ ಬಿಡ್ತಿನಿ.
ಅಲ್ಲಿವರೆಗೂ ನೀವೇನು ಮಾಡ್ತಿರಾ.
ಹಾ ಹೀಗೆ ಮಾಡಿ, ನೀವು ಆ ಕಡೆ ಕೂತ್ಕೊಂಡಿರಿ.
ಮನಸ್ಸಿನ ಖಾಯಿಲೆ ಇದ್ದವರು ಹೇಗಿರುತ್ತಾರೆ ಅಂತ ತಿಳ್ಕೊಬಹುದು.
ಆದರೆ ನೀವು ಇಲ್ಲಿದ್ದೀರಿ ಅಂತಾ ಪೇಷಂಟಿಗೆ ತಿಳಿಯೋದು ಬೇಡ.
ಸೈಲಂಟಾಗಿ ಕೂತ್ಕೊಂಡಿರಿ” ಎಂದು ಹೇಳಿ ಹೊರಗಿದ್ದಾತನಿಗೆ ಪೇಷೆಂಟ್‌ನ್ನು ಕಳುಹಿಸಲು ತಿಳಿಸಿದ.
ಅನು ಕೂತ ಸ್ಥಳದಿಂದ ರಾಕೇಶ್ ಹಾಗೂ ಪೇಷೆಂಟ್ ಕಾಣಿಸುತ್ತಿದ್ದರು.
ಆದರೆ ಅನು ಅವರಿಗೆ ಕಾಣುತ್ತಿರಲಿಲ್ಲ.
ಒಳ್ಳೆ ಪ್ಲಾನ್ ಎಂದುಕೊಂಡು ರೂಮಿನತ್ತ ದೃಷ್ಟಿ ಹರಿಸಿದಳು.
ಡಾಕ್ಟರ್ ರೂಮಿನಂತೆ ಕಾಣಿಸಲೇ ಇಲ್ಲ.
ಸುತ್ತಾ ಐದಾರು ಬೀರುಗಳು, ಗಾಜಿನ ಬೀರುಗಳು, ಬೀರುಗಳ ತುಂಬಾ ಎಂತೆಂತಹುದೋ ಸಾಮಾನುಗಳು.
ಒಳ್ಳೆ ಮ್ಯೂಯಸಿಯಂನಲ್ಲಿದ್ದಂತೆ.
ಎಲ್ಲೋ ಓದಿದ್ದು ನೆನಪಾಯಿತು.
ಮಾನಸಿಕ ರೋಗಿಗಳಿಗೆ ಚಿತ್ರವಿಚಿತ್ರವಾದ ವಸ್ತುಗಳನ್ನು ಕೊಟ್ಟು ಅವರ ಮನದಾಳದ ಖಾಯಿಲೆಗಳನ್ನು ಕಂಡುಹಿಡಿಯಲು ಪ್ರಯತ್ನಿಸುತ್ತಿದ್ದರು.
ಬಣ್ಣದ ಬೊಂಬೆ, ಚಿತ್ರಗಳು, ಮಕ್ಕಳು ಆಡುವಂತಹ ಆಟದ ಸಾಮಾನುಗಳನ್ನು ಚಿಕಿತ್ಸೆಯ ವಸ್ತುಗಳಾಗಿ ಬಳಸುತ್ತಿದ್ದರೆಂದು ತಿಳಿದಿದ್ದಳು.
ಇಲ್ಲಿಯೂ ಅಂತಹುದೇ ವಸ್ತುಗಳು ಬೀರುವನ್ನು ಅಲಂಕರಿಸಿದ್ದವು.
ಅಷ್ಟರಲ್ಲಿ ಒಬ್ಬಾತ ಒಳಬಂದ.
ತಲೆತಗ್ಗಿಸಿ ಸಂಕೋಚದಿಂದ ಮುದುಡಿ ಕುಳಿತನು.
ಆತ ಕುಳಿತ ರೀತಿ ಕಂಡು ಅನುವಿಗೆ ನಗು ಬಂತು.
ಹೆಣ್ಣು ನೋಡಲು ಬಂದಾಗ ಸಿನಿಮಾದಲ್ಲಿ ತೋರಿಸುವ ಹೆಣ್ಣಿನಂತೆ ಕುಳಿತಿದ್ದ.
ತನ್ನನ್ನು ನೋಡಲು ರಾಕೇಶ್ ಬಂದಾಗ ತಾನು ಈ ರೀತಿ ಕುಳಿತಿದ್ದೆನೇ?
ಛೇ ನನ್ನ ಹೋಲಿಕೆಯೇ ಸರಿ ಅಲ್ಲ ಅಂದುಕೊಂಡಳು.
“ಹೇಳಿ ನಿಮ್ಮ ಸಮಸ್ಯೆ” ಆತ್ಮೀಯತೆಯ ಧ್ವನಿಯಲ್ಲಿ ತುಂಬಿ ಕೇಳಿದ.
ರಾಕೇಶ್ ನನ್ನು ಒಮ್ಮೆ ನೋಡಿದ ಆತ ಮತ್ತೂ ಸಂಕೋಚದಿಂದ.
“ನಿಮ್ಮ ಹೆಸರು ಹೇಳಿ.
ಎಲ್ಲಿ ಕೆಲಸ ಮಾಡಿಕೊಂಡಿದ್ದಿರಾ.”
“ಶಿವಪ್ರಸಾದ್ ಬ್ಯಾಂಕಿನಲ್ಲಿದ್ದೀನಿ” ಸ್ವರ ಈಚೆ ಬರಲು ಕಷ್ಟಪಡುವಂತಿತ್ತು.
“ಮದ್ವೆ ಆಗಿದೆಯಾ?”
“ಇಲ್ಲಾ” ಅನ್ನುವಂತೆ ತಲೆಯಾಡಿಸಿದ.
“ಮದುವೆ ಗೊತ್ತಾಗಿದೆ.
ಆದ್ರೆ ನಂಗೆ ತುಂಬಾ ಭಯ ಆಗ್ತಾ ಇದೆ” ಧ್ವನಿ ಕಂಪಿಸಿತು.
“ಯಾಕ್ರಿ ಭಯ.
ಮದುವೆ ಅಂದ್ರೆ ಖುಷಿ ಅಲ್ಲವೇನ್ರಿ.
ಹೆಂಡತಿ, ಪ್ರಣಯ, ರೋಮಾಂಚನ, ಖುಷಿ ತರಿಸುತ್ತೆ ಅಲ್ವೆ” ನಸುನಗುತ್ತಾ ರಾಕೇಶ್ ಕೇಳಿದ.
ಸ್ವಲ್ಪ ಹೊತ್ತು ತಲೆ ತಗ್ಗಿಸಿ ಕುಳಿತುಬಿಟ್ಟದ್ದ ಆತ ನಿಧಾನವಾಗಿ ತಲೆ ಎತ್ತಿ“ಅದೇ, ರೋಮಾಂಚನ, ಖುಷಿ ನಂಗ್ಯಾಕೆ ಆಗ್ತ ಇಲ್ಲಾ ಡಾಕ್ಟರ್.
ಹೆಂಡತಿ ಆಗೋಳ ಜೊತೆ ಇದ್ರೆ ಗಂಡಸಿಗಾಗಬೇಕಾದ ಯಾವ ಸಂವೇದನೆಯೂ ನನಗೆ ಅಗ್ತ ಇಲ್ಲ.
ಹೆಣ್ಣು ಪಕ್ಕದಲ್ಲಿ ಇದ್ರೆ ಬಯಕೆಗಳು ಪುಟಿದೇಳುವುದಿಲ್ಲ.
ಅವಳ್ನ ತಬ್ಬಿಕೊಳ್ಳಬೇಕು.
ಅಪ್ಪಿ ಮುದ್ದಾಡಬೇಕು ಅಂತ ಅನ್ನಿಸುವುದೇ ಇಲ್ಲ.
ಇದು ಹೀಗೇ ಮುಂದುವರಿದರೆ ಮುಂದೆ ಹೇಗೆ ಅಂತ ಯೋಚ್ನೆ ಆಗ್ತಾ ಇದೆ.
ನಾನು ಮದ್ವೆ ಮಾಡ್ಕೊಂಡು ಪರಿಪೂರ್ಣ ಪುರುಷ ಆಗಿ ದಾಂಪತ್ಯ ನಡೆಸಲು ಸಾಧ್ಯವೇ” ಸಂಕೋಚ ಬದಿಗೊತ್ತಿ ಆರ್ತನಾಗಿ ಕೇಳಿಕೊಂಡ.
ಅರೆಕ್ಷಣ ಗಂಭೀರ ತಾಳಿದ ರಾಕೇಶ್ ಒಂದು ನಿಮಿಷ ಒಳಗೆ ಬನ್ನಿ ಎಂದು ಒಳಗೆ ಕರೆದೊಯ್ದ.
ಅದೇನು ಪರೀಕ್ಷೆ ನಡೆಸಿದರೋ ಸ್ಪಲ್ಪ ಹೊತ್ತಾದ ನಂತರ ಹೊರ ಬಂದ ರಾಕೇಶ್ ‘ಕುತ್ಕೊಳ್ಳಿ’ ಎಂದು ಕೂರಲು ಹೇಳಿ ತಾನೂ ಕುಳಿತುಕೊಂಡ.
“ದೈಹಿಕವಾಗಿ ನೀವು ಸಂಪೂರ್ಣವಾಗಿ ಗಂಡಸೇ.
ಇದರಲ್ಲಿ ಅನುಮಾನ ಬೇಡ.
ಈಗ ಇರೋ ಸಮಸ್ಯೆ ಮಾನಸಿಕವಾದದ್ದು.
ದಾಂಪತ್ಯ, ಗಂಡು ಹೆಣ್ಣಿನ ಸಂಬಂಧ ಇವೆಲ್ಲ ಮನಸ್ಸಿಗೆ ಸಂಬಂಧಿಸಿದಲ್ಲ.
ಮನಸ್ಸಿನಲ್ಲಿ ಶೃಂಗಾರ ಭಾವನೆಗಳು ಉದ್ಭವವಾದ್ರೆ, ಆ ಭಾವನೆಗಳಿಗೆ ಶರೀರ ಸಹಕರಿಸುತ್ತೆ.
ಆ ಭಾವನೆಗಳೇ ಹುಟ್ಟಲಿಲ್ಲ ಅಂದ್ರೆ ಶರೀರ ಸಹಕರಿಸೋಕೆ ಕಷ್ಟವಾಗುತ್ತೆ.
ನೀವೀಗ ಮಾನಸಿಕವಾಗಿ ಸಿದ್ದರಾಗಬೇಕು.
ಶೃಂಗಾರಭಂತ ಪುಸ್ತಕ ಓದಿ, ಸಿನಿಮಾ ನೋಡಿ, ಸುಂದರವಾದ ಹುಡುಗಿಯರನ್ನ ಕಣ್ತುಂಬ ನೋಡಿ.
ಅವರೊಂದಿಗೆ ಶೃಂಗಾರತೆಯನ್ನು ಕಲ್ಪಿಸಿಕೊಳ್ಳಿ.
ನಿಮ್ಮ ಮದುವೆಯಾಗೋ ಹುಡುಗಿ ಜೊತೆ ಮುಕ್ತವಾಗಿರಿ, ಸಂಕೋಚ ಕೀಳರಿಮೆ ಬೇಡ.
ಮುಂದಿನ ಸಿಟ್ಟಿಂಗ್‌ನಲ್ಲಿ ನೀವು ಸಾಕಷ್ಟು ಇಂಪ್ರೂ ಆಗಿರಬೇಕು ಆಯ್ತಾ .
ಸದ್ಯಕ್ಕೆ ಈ ಮಾತ್ರೆ ಬರೆದುಕೊಡ್ತಿನಿ.
ಇದು ಲೈಂಗಿಕಾಸಕ್ತಿ ಹೆಚ್ಚಿಸುವ ಮಾತ್ರೆ” ಮಾತ್ರೆ ಹೆಸರು ಚೀಟಿಯಲ್ಲಿ ಬರೆಯುತ್ತಾ“ಎಷ್ಟು ಜನ ಇದ್ದೀರಿ ನೀವು ಮನೆಯಲ್ಲಿ.”
“ನಾಲ್ಕು ಜನ”“ನಿಮ್ಮ ತಂದೆ ಏನು ಮಾಡ್ತಾರೆ.”
“ದೇವಸ್ಥಾನದಲ್ಲಿ ಅರ್ಚಕರಾಗಿದ್ದಾರೆ.
ಒಳ್ಳೆ ಸಂಪಾದನೆ ಸಂಪಾದನೆ ಚೆನ್ನಾಗಿದೆ” ಅಂತಲೇ ಸರ್ಕಾರಿ ನೌಕರಿ ಬಿಟ್ಟು ಬಿಟ್ಟರು.”
“ಅಂದ್ರೆ ಮನೆಯಲ್ಲಿ ಧಾರ್ಮಿಕ ವಾತಾವರಣ ತುಂಬಿ ತುಳುಕ್ತಾ ಇದೆ.
ಚಿಕ್ಕ ವಯಸ್ಸಿನಿಂದಲೇ ನಿಮಗೆ ದೇವ್ರು, ಭಕ್ತಿ, ಪೂಜೆ ಅಭ್ಯಾಸ ಆಗಿದೆ ಅಲ್ವಾ.”ಹೌದೆನ್ನುವಂತೆ ತಲೆಯಾಡಿಸಿದ.
“ಇಂಗ್ಲೀಷ್ ಮೂವೀಸ್ ನೋಡ್ತಿರಾ.”
“ಇಲ್ಲ” ಎಂದ.
“ಒಂದೂ ನೋಡಿಲ್ವಾ.”
“ಸಿನಿಮಾ ನೋಡೊ ಅಭ್ಯಾಸನೇ ಬರಲಿಲ್ಲ.
ಮೊದ ಮೊದಲು ಅಪ್ಪ ಒಪ್ತಾ ಇರಲಿಲ್ಲ.
ಈಗ ನನಗೇ ಆಸಕ್ತಿ ಇಲ್ಲ.”
“ಒಂದೆರಡು ನೋಡಿ, ಆಮೇಲೆ ಆಸಕ್ತಿ ತಾನಾಗಿಯೇ ಬರುತ್ತದೆ.” ಗುಟ್ಟಿನಲ್ಲಿ ಕಿವಿಯಲ್ಲಿ ಏನೋ ಹೇಳಿದ.
ಕೆಂಪಾದ ಆತ ಆಗಲಿ ಎನ್ನುವಂತೆ ತಲೆಯಾಡಿಸಿದ.
ಎಲ್ಲವನ್ನೂ ನೋಡುತ್ತಿದ್ದ ಅನು ಈ ಸಮಸ್ಯೆಯೂ ಮನಸ್ಸಿಗೆ ಸಂಬಂಧಿಸಿದ್ದೆ.
ಇದೂ ಒಂದು ಖಾಯಿಲೆಯೇ ಎಂದು ಅಚ್ಚರಿಪಟ್ಟಳು.
ಏಕೋ ಗಂಭೀರಳಾಗಿ ಬಿಟ್ಟಳು.
ಶಿವಪ್ರಕಾಶ್ ಹೊರಟುಹೋದ ಮೇಲೆ ಮತ್ತಿಬ್ಬರು ಒಳಬಂದರು.
ಹಳ್ಳಿಯವರಂತೆ ನೋಡಿದ ಕೂಡಲೇ ಅನಿಸುತ್ತಿತ್ತು.
ಅವರ ಹಿಂದೆಯೇ ವಿದ್ಯಾವಂತನಂತೆ ಕಾಣುತ್ತಿದ್ದಾತ ಒಳಬಂದ.
“ಕೂತ್ಕೊಳ್ಳಿ” ಅದೇ ಮೋಡಿ ಮಾಡುವ ನಗೆ, ಆತ್ಮೀಯತೆ.
ಬಂದವರಿಗೆ ಡಾಕ್ಟರೆಂದರೆ ಗೌರವ ಮೂಡುವುದಕ್ಕಿಂತಲೂ ಹೆಚ್ಚಾಗಿ, ಅಪರಿಚಿತರೆಂಬ ಭಾವ ಬಾರದ ಅದಷ್ಟೋ ದಿನಗಳಿಂದ ಚಿರಪರಿಚಿತನೆಂಬಂತೆ, ತಮಗೆ ಬೇಕಾದವರೊಬ್ಬರು ಇಲ್ಲಿದ್ದಾರೆ ಎಂಬ ಅನಿಸಿಕೆ ರಾಕೇಶ್ ಮೂಡಿಸುತ್ತಿದ್ದುದನ್ನು ಬೆರಗಿನಿಂದಲೇ ಅನು ನೋಡುತ್ತಿದ್ದಳು.
ಬಂದವರಲ್ಲಿ ಒಬ್ಬಾಕೆ ಸುಮಾರು ಮೂವತ್ತರ ಹೆಣ್ಣು ಮಗಳು.
ಇನ್ನೊಬ್ಬಾತ ಆಕೆಯ ತಂದೆ ಇರಬೇಕು.
ವಿದ್ಯಾವಂತನ್ಯಾರೋ ಗೊತ್ತಾಗಲಿಲ್ಲ.
“ಸಾರ್ ಇವರು ನಮ್ಮಣ್ಣ.
ಇವಳು ಅವರ ಮಗಳು ಶಾರದ” ಪರಿಚಯಿಸಿದ ಆತ.
“ಹೇಳಿ ಏನು ಸಮಸ್ಯೆ” ಮೆಲುವಾಗಿ ಕೇಳಿದ.
ಶಾರದ ಕುಳಿತಲ್ಲಿಯೇ ಚಡಪಡಿಸಿದಳು.
ಮೊಗದಲ್ಲಿ ಸಹೆಜತೆ ಇರಲಿಲ್ಲ.
ಒಮ್ಮೆ ಉಗ್ರತೆ, ಒಮ್ಮೆ ವಿಷಣ್ಣತೆ, ಒಮ್ಮೆ ನಿರಾಶೆ ಕ್ಷಣಕ್ಕೊಂದು ಭಾವ.
“ಸಾರ್, ಶಾರದೆಗೆ ಮದುವೆ ಆಗಿ ಹತ್ತು ವರ್ಷ ಆಯ್ತು.
ಈಗೆರಡು ವರ್ಷದಿಂದ ಹೇಗೇಗೋ ಆಡೋಕೆ ಶುರು ಮಾಡ್ತಾಳೆ.
ಒಂದು ಮಗು ಇದೆ.
ಇವರೆಲ್ಲ ಮೈ ಮೇಲೆ ದೇವರು ಬರುತ್ತೆ ಅಂತಾ ದಿನ ಅಂತಾ ಇದ್ರು.
ಈಗ ದೆವ್ವನೇ ಬರುತ್ತೆ ಅಂತಾರೆ.
ಮಾಟ ಮಂತ್ರ ಎಲ್ಲಾ ಆಯ್ತು.
ಇಲ್ಲೂ ಒಂದು ಸಾರಿ ತೋರಿಸಿಬಿಡೋಣ ಅಂತ ಅವಳ ಗಂಡನ ಮನೆಯವರಿಗೆ ಗೊತ್ತಿಲ್ಲದಂತೆ ಕರ್ಕೊಂಡು ಬಂದಿದ್ದೀವಿ.
ಹ್ಯಾಗಾದ್ರೂ ಇವಳಿಗೆ ವಾಸಿಮಾಡಿ ಸಾರ್ ಕಳಕಳಿಯಿಂದ ಕೇಳಿಕೊಂಡ.
“ನೀವು ಸ್ವಲ್ಪ ಹೊರಗಿರಿ” ಎಂದು ಇಬ್ಬರನ್ನು ಹೊರ ಕಳುಹಿಸಿದ.
“ದೇವರ ಮೇಲೆ ತುಂಬಾ ಭಕ್ತಿನಾ ಶಾರದ” ಮೆಲುವಾಗಿ ಕೇಳಿದನು.
“ಹೌದು” ಎಂದು ತಲೆ ಹಾಕಿದಳು.
“ಮಗನ ಹೆಸರೇನು, ಏನು ಓದುತ್ತಾ ಇದ್ದಾನೆ” ಪ್ರಶ್ನಿಸಿದ. 
“ಮಂಜುನಾಥ. ನಾಲ್ಕನೇ ಕ್ಲಾಸು.
ಇಡೀ ಸ್ಕೂಲಿಗೇ ಅವನು ಫಸ್ಟ್ ಬರ್‍ತಾ ಇದ್ದಾನೆ” ಉತ್ಸುಕಳಾಗಿ ಹೇಳತೊಡಗಿದಳು.
“ಹೌದಾ, ವೆರಿಗುಡ್, ಮಗನ್ನ ಮುಂದೆ ಏನು ಮಾಡಿಸಬೇಕು ಅಂತಾ ಇದ್ದೀರಾ. ”
“ಡಾಕ್ಟ್ರು. ”“ನಂಥರಾ ಡಾಕ್ಟರು ಮಾಡಿಸ್ತೀರಾ, ಮಾಡ್ಸಿ ಮಾಡ್ಸಿ.”
“ನಿಮ್ಮೆಜಮಾನ್ರು ಏನ್ ಮಾಡ್ತಾ ಇದ್ದಾರೆ” ತಟ್ಟನೆ ಮುಖ ಕಪ್ಪಿಟ್ಟಿತು.
ಉದ್ವೇಗದಿಂದ ತುಟಿ ಕಚ್ಚತೊಡಗಿದಳು.
ಕೈಬೆರಳುಗಳನ್ನು ಬಿಗಿಯಾಗಿಸಿದಳು.
ಕ್ರೂರತೆ ಇಣುಕಿತು.
ರಾಕೇಶ್‌ಗೆ ಅರ್ಥವಾಗಿ ಬಿಟ್ಟಿತು.
ಶಾರದೆಯ ಖಾಯಿಲೆಯ ಮೂಲವೇನೆಂದು.
“ಮಗ ಯಾರ ಹಾಗೆ ಇದ್ದಾನೆ” ಪ್ರಶ್ನೆ ಬದಲಿಸಿದ.
ಅವಳ ವರ್ತನೆಯಲ್ಲಿಯೂ ತಟ್ಟನೆ ಬದಲಾವಣೆ ಕಾಣಿಸಿತು.
ಮುಖ ಅರಳಿ“ನನ್ನಂಗೆ ಇದ್ದಾನೆ.
ಆದರೆ ಬಣ್ಣ ಸ್ವಲ್ಪ ಕಪ್ಪು.
ಆದ್ರೇನಂತೆ, ಹುಡುಗ ತಾನೇ” ಎಂದಳು.
“ಮಗಳು ಬೇಕು ಅನ್ನಿಸಲಿಲ್ಲವೇ”
“ಬೇಡಪ್ಪ, ಈ ಹೆಣ್ಣು ಮಕ್ಕಳೇ ಹುಟ್ಟಬಾರದು.
ಹೆಣ್ಣಾ ಗಿ ಹುಟ್ಟಿ ಸುಖ ಸುರ್ಕೊಳ್ಳೋದು ಅಷ್ಟರಲ್ಲೇ ಇದೆ.
ಅದಕ್ಕೆ ಆಪರೇಷನ್ ಮಾಡಿಸಿಕೊಂಡು ಬಿಟ್ಟೆ”
“ನಿಮ್ಮಜಮಾನರೂ ಸಹ ಒಪ್ಪಿಕೊಂಡುಬಿಟ್ರಾ”
“ಅವರೆಲ್ಲಿ ಒಪ್ತಾರೆ, ಕಷ್ಟಪಡೋರು ನಾವು ತಾನೇ.
ಅವರು ಹೇಳಿದಂಗೆ ಯಾಕೆ ಕೇಳಬೇಕು.”
“ಎಲ್ಲೀವರೆಗೂ ಓದಿದ್ದೀರಾ.”
“ಓದೋಕೆ ಎಲ್ಲಿ ಬಿಡ್ತಾರೆ.
೭ನೇ ಕ್ಲಾಸ್ ಫಸ್ಟ್ ಕ್ಲಾಸ್‌ನಲ್ಲಿ ಪಾಸು ಮಾಡಿದ್ದೆ.
ಅಷ್ಟರಲ್ಲಿ ಸ್ಕೂಲ್ ಬಿಡಿಸಿಬಿಟ್ಟರು.
ಹೈಸ್ಕೂಲಿಗೆ ದೂರ ಹೋಗಬೇಕಾಗಿತ್ತು.
ಮನೆಯವರಿಗೆ ಅಷ್ಟು ದೂರ ಕಳಿಸೋಕೆ ಹೆದರಿಕೆ.
ಹದಿನೆಂಟು ವರ್ಷಕ್ಕೆ ಮದ್ವೆ ಮಾಡಿಬಿಟ್ಟರು.”
“ಅದ್ಸರಿ ಯಾವ ದೇವರು ನಿಮ್ಮ ಮೇಲೆ ಬರ್ತಾ ಇತ್ತು. ”
“ಮಂಜುನಾಥ ನಮ್ಮ ಮನೆ ದೇವ್ರು.
ಹಾಗಂತ ಎಲ್ಲಾ ಹೇಳ್ತಾರೆ.
ನಂಗೇನೂ ಗೊತ್ತಾಗ್ತಾ ಇರಲಿಲ್ಲ.” ಅಮಾಯಕಳಾಗಿ ಹೇಳಿದಳು.
“ಯಾವಾಗ್ಯಾವಾಗ ಬರ್ತಾ ಇತ್ತು.
ಸ್ವಲ್ಪ ಹೇಳ್ತೀರಾ.”
“ಸೋಮವಾರನೇ ಜಾಸ್ತಿ.
ಆವತ್ತೇ ದೇವರ ವಾರ ಅಲ್ವಾ.”
“ಸೋಮವಾರ ನಿಮ್ಮೆಜಮಾನ್ರು ಏನು ಕೆಲ್ಸ ಮಾಡ್ತಾರೆ ಸಾಧಾರಣವಾಗಿ.”
“ಅವತ್ತು ಹೊಲದ ಕೆಲ್ಸ, ತೋಟದ ಕೆಲ್ಸ ಮಾಡೋ ಹಾಗಿಲ್ಲ.
ಅದಕ್ಕೆ ಅವರು ಪಟ್ಟಣಕ್ಕೆ ಹೋಗಿ ರಾತ್ರೆ ಎಷ್ಟು ಹೊತ್ತಿಗೋ ಬತ್ತಾರೆ” ಮತ್ತೆ ಉದ್ವೇಗ, ರೋಷ ದನಿಯಲ್ಲಿ.
“ಆಹಾ, ರಾತ್ರೆವರೆಗೂ ಏನ್ ಮಾಡ್ತಾರೆ ಶಾರದ ಅಲ್ಲಿ” ಆಸಕ್ತಿಯಿಂದ ಕೇಳಿದ ರಾಕೇಶ್.
“ಕುಡಿದು ತಿಂದು ಮಜಾ ಮಾಡಿ ಬರ್ತಾರೆ.
ಬಂದ ಮೇಲೆ ನನ್ನ ಕೈಲಿ ಜಗಳ ತೆಗೆದು ಸಾಯೋ ಹಾಗೆ ಬಡೀತಾರೆ.
ಅವರ ಹೊಡೆತ ತಾಳಲಾರದೆ ಅಪ್ಪನ ಮನೆಗೆ ಎಷ್ಟೋ ಸಲ ಹೋಗಿ ಬಿಡ್ತಿದ್ದೆ.
ಮತ್ತೆ ಅಪ್ಪ ಸಮಾಧಾನ ಮಾಡಿ ಕರ್ಕೊಂಡು ಬಂದು ಬಿಡ್ತಾ ಇದ್ದರು” ಧ್ವನಿಯಲ್ಲಿ ಅಸಹಾಯಕತೆ, ನೋವು ಇಣುಕಿತು.
“ನೋಡಿ, ನಿಮಗೆ ಮಾತ್ರೆ ಬರ್ಕೊಡ್ತಿನಿ.
ಹೊರಗಿರುವವರನ್ನು ಕರೆಯಿರಿ” ಎಂದ.
ಅವರು ಬಂದ ಮೇಲೆ “ಇನ್ನೊಂದು ವಾರ ಬಿಟ್ಕೊಂಡು ಬನ್ನಿ.
ನಾಳೆ ನಾಡಿದ್ದರಲ್ಲಿ ನಿಮ್ಮ ಅಳಿಯನನ್ನ ಕರ್ಕೊಂಡು ಬನ್ನಿ.
ಶಾರದೆಗೆ ಏನೂ ಖಾಯಿಲೆ ಇಲ್ಲ.
ಅವಳ ಮೇಲೆ ಇನ್ನು ದೇವರೂ ಬರಲ್ಲ.
ದೆವ್ವನೂ ಬರಲ್ಲ.
ಈ ಮಾತ್ರೆ ನುಂಗಿದರೆ ಸರಿಹೋಗ್ತಾರೆ” ಭರವಸೆ ನೀಡಿದ.
ಕೈಮುಗಿದು ಹೊರಟರು.
ಅವರು ಹೋದ ಕೂಡಲೇ ಮತ್ಯಾರೂ ಪೇಷೆಂಟ್ ಇಲ್ಲಾ ಅಂತಾ ಗೊತ್ತಾಗಿ “ಅನು ಬನ್ನಿ, ಬೋರಾಯ್ತಾ. ”
“ಇಲ್ಲಾ ವೆರಿ ಇಂಟ್ರೆಸ್ಟಿಂಗ್, ಇವೆಲ್ಲಾ ಖಾಯಿಲೆ ಅಂತಾನೇ ನನಗೆ ಗೊತ್ತಿರಲಿಲ್ಲ.
ದಿನಾ ಬರಬೇಕು ಅನ್ನಿಸುತ್ತಾ ಇದೆ.”
“ನಿಜಾವಾಗಿ” ನಂಬದೇ ಕೇಳಿದ. 
“ಪ್ರಾಮಿಸ್ ನಂಗೆ ಮೊದಲಿನಿಂದಲೂ ಡಾಕ್ಟ್ರರಾಗೋಕೆ ಇಷ್ಟ ಇತ್ತು.
ಬೇರೆ ಊರಿಗೆ ಹೋಗಿ ಓದಬೇಕಲ್ಲ ಅಂತ ಅಮ್ಮ ಒಪ್ಪಲಿಲ್ಲ.
ಹಾಗಾಗಿ ಇಂಜಿನಿಯರಿಂಗ್ ತಗೊಂಡೆ.
ನಿಜಕ್ಕೂ ನಿಮ್ಮ ಕೆಲ್ಸ ತುಂಬಾ ಚೆನ್ನಾಗಿದೆ, ಆದ್ರೆ ಒಂದಂತೂ ನಿಜ.
ತುಂಬಾ ಸಹನೆ ಬೇಕು ಅಲ್ವಾ. ”
“ಖಂಡಿತಾ. ವೈದ್ಯನಾದವನಿಗೆ ಸಹನೆಯೇ ಮುಖ್ಯ.
ಅದ್ಸರಿ ನನ್ನ ಡ್ಯೂಟಿ ಮುಗೀತು.
ಈಗ ಸೀದಾ ನಮ್ಮ ಮನೆಗೆ ಹೋಗೋಣ್ವಾ” ಏಕೋ ಅನುಮಾನಿಸಿದಳು.
“ಪ್ಲೀಸ್, ಅನು ಅಮ್ಮ ಅವತ್ತಿನಿಂದ ನಿಮ್ಮನ್ನು ಮಿಸ್ ಮಾಡ್ಕೋತಾ ಇದ್ದಾಳೆ. 
ಬನ್ನಿ ಹೇಗೂ ಊಟದ ಸಮಯ.
ಅಲ್ಲೇ ಊಟ ಮುಗಿಸಿದರಾಯ್ತು.
ಆಮೇಲೆ ನಿಮ್ಮ ಮನೆಗೆ ನಾನೇ ಡ್ರಾಪ್ ಮಾಡ್ತಿನಿ.”ಏನನಿಸಿತೋ ಸರಿ ಎಂದು ತಲೆಯಾಡಿಸಿದಳು.
ಮಗನ ಜೊತೆ ಅನುಷಳನ್ನು ನೋಡಿ ರಾಕೇಶ್ ಅಮ್ಮನಿಗೆ ತುಂಬಾ ಅಚ್ಚರಿ, ಜೊತೆಗೆ ಸಂತೋಷವಾಯ್ತು.
ಬಾಯ್ತುಂಬ ನಗುತ್ತಾ ಸ್ವಾಗತಿಸಿದಳು.
“ನಿಮ್ಮ ತಂದೆ ತಾಯಿ ಚೆನ್ನಾಗಿದ್ದಾರಾ.
ಅದ್ಸರಿ ರಾಕೇಶ್ ಎಲ್ಲಿ ಸಿಕ್ಕಿದ ನಿಂಗೆ.”
“ಫುಟ್ಪಾತಿನಲ್ಲಿ ಅಳ್ತಾ ನಿಂತಿದ್ದೆ.
ಮಗು ತಪ್ಟಿಸಿಕೊಂಡು ಬಿಟ್ಟಿದೆ ಅಂತಾ ಸೀದಾ ಅಮ್ಮನ ಹತ್ರ ಕರ್ಕೊಂಡು ಬಂದ್ರು.”
“ಥೂ ಯಾವಾಗಲೂ ನಿಂದು ತಮಾಷೆನೇ.
ಅನುಗೆ ಡ್ಯೂಟಿ ಇರ್ಲಿಲ್ಲವೇನೋ” ಗದರಿಸಿದರು.
“ಡ್ಯೂಟಿ ಇತ್ತು ಆದರೆ ಇವತ್ತು ನಿನ್ ಕೈ ಊಟ ಮಾಡಲಿ ಅಂತಾ ಅವರ ಗಾಡಿ ಟೈರ್ ಪಂಕ್ಚರ್ ಆಯ್ತು.
ನೀನು ಅಡುಗೆ ಮಾಡೋವರೆಗೂ ಸುಮ್ನೆ ಟೈಂ ಯಾಕೆ ವೇಸ್ಟ್ ಮಾಡಿಸಬೇಕು ಅಂತಾ ನಮ್ಮ ಆಸ್ಪತ್ರೆಗೆ ಕರ್ಕೊಂಡು ಹೋಗಿ ಅಲ್ಲೆಲ್ಲಾ ತೋರಿಸಿಕೊಂಡು ಸೀದಾ ಇಲ್ಲಿಗೆ ಕರ್ಕೊಂಡು ಬಂದಿದ್ದೀನಿ.
ಅನುಗೆ ನಿನ್ನ ಕೈರುಚಿ ತೋರಿಸಿಬಿಡು.
ಅವಳು ಅದನ್ನು ನೆನೆಸಿಕೊಂಡು ದಿನಾ ಇಲ್ಲಿಗೆ ಊಟಕ್ಕೆ ಬರಬೇಕು ಹಾಗೆ ಮಾಡ್ತಿಯಾ” ಅಮ್ಮನೆಡೆ ತಿರುಗಿ ಕಣ್ಹೊಡೆದ.
“ಅಲ್ಲೇನಿದೆ ಅಂತ ಕರ್ಕೊಂಡು ಹೋಗಿದ್ದೆ.
ಹಾಯಾಗಿ ಯಾವುದಾದ್ರೂ ಸಿನಿಮಾಕ್ಕೊ ಹೋಟೇಲ್ಗೋ ಕರ್ಕೊಂಡು ಹೋಗೋದು ಬಿಟ್ಟು.”
“ಅಯ್ಯೋ ಅಲ್ಲೇನೂ ಇಲ್ವಾ.
ಕೇಳು ಅನುನಾ ಎಂತೆಂಥ ಪೇಷೆಂಟ್ಸ್ ಬಂದಿದ್ರೂ ಅಂತಾ.
ತುಂಬಾ ಇಷ್ಟವಾಯಿತಂತೆ.
ಅದಕ್ಕೆ ನನಗೆ ಆಲ್ಲೇ ಒಂದು ಕೆಲ್ಸ ಕೊಡ್ಸಿ ಅಂತಾ ದಾರಿಯುದ್ದಕ್ಕೂ ಕೇಳ್ಕೊಳ್ತಾ ಬಂದ್ರು ಅಲ್ವೇನ್ರಿ” 
“ಇಲ್ಲಾ ಇಲ್ಲಾ” ಅನು ತಲೆಯಾಡಿಸಿದಳು.
“ನಿನ್ನ ತಲೆ, ಹುಚ್ಚರ ಖಾಯಿಲೆ ವಾಸಿಮಾಡಿ ಮಾಡಿ ಅವರ ಖಾಯಿಲೆ ನಿಂಗೂ ಒಂದೊಂದ್ಸಲ ಬಂದುಬಿಡುತ್ತೆ.
ಬರೀ ತಲೆಹರಟೆ.”
“ಏನಮ್ಮ ನೀನು ನಾನು ಇಷ್ಟು ದೊಡ್ಡ ಡಾಕ್ಟರ್.
ನನ್ನ ಮರ್ಯಾದೆನಾ ಅನು ಮುಂದೆ ಕಳೀತಾ ಇದ್ದಿಯಾ.
ಇರು ನಿಂಗೆ ಪನಿಷ್ಮೆಂಟ್ ಕೊಡಿಸ್ತಿನಿ.
ಅನು ನಿಮಗೇನು ಇಷ್ಟ.
ಅಂದ್ರೆ ತಿನ್ನೋಕೆ ಏನು ಇಷ್ಟ.”ಹೇಳಲು ಸಂಕೋಚಿಸಿದಳು.
“ಹೋಗ್ಲಿ ನಾನೇ ಹೇಳ್ತೀನಿ ಈಗ ಜಾಮೂನ್ ಮಾಡಿ ಚಿಪ್ಸ್ ಕರೀಬೇಕು ಊಟಕ್ಕೆ.
ಇದೇ ಶಿಕ್ಷೆ ನಿಂಗೆ” ಅಮ್ಮ ಮಗನ ಸಲುಗೆ ನೋಡಿಯೇ ನೋಡಿದಳು.
“ನಿಂಗೆ ಇಷ್ಟ ಅಂದ್ರೆ ಅನೂಗೂ ಇಷ್ಟ ಅಂತನಾ.
ಆವತ್ತೇ ಅವರಮ್ಮ ಹೇಳಿದ್ರು.
ನಮ್ಮ ಅನುವಿಗೆ ಮೈಸೂರುಪಾಕು ಇಷ್ಟ ಅಂತಾ.
ನೀವು ಮಾತಾಡ್ತಾ ಕೂತಿರಿ.
ಅರ್ಧ ಗಂಟೆಯಲ್ಲಿ ಅಡುಗೆ ರೆಡಿ ಮಾಡ್ತಿನಿ.”
“ಛೇ ಛೇ, ಏನೂ ಬೇಡಮ್ಮ ಈಗ ಮಾಡಿರುವ ಅಡುಗೆನೇ ಸಾಕು” ತಡೆಯಲು ಹೋದಳು.
“ಸುಮ್ನೆ ಇರಿ ಅನು.
ನಿಮ್ಮ ನೆವದಲ್ಲಾದರೂ, ಇವತ್ತು ಸ್ಪೆಷಲ್ ಊಟ ಮಾಡೋಣ.
ನೀ ಹೋಗಮ್ಮ ಮಾಡು” ಅಡುಗೆ ಮನೆಗೆ ಕಳುಹಿಸಿದ.
ಒಳ ಹೋದವರು ಮತ್ತೆ ಹೊರಬಂದು“ರಾಕೀ, ನಿಮ್ಮಪ್ಪನಿಗೂ ಫೋನ್ ಮಾಡೋ.
ಅನು ಬಂದಿದ್ದಾಳೆ ಅಂತಾ.
ಮೊದಲ್ನೇ ಸಲ ಬಂದಿದ್ದಾಳೆ.
ಅವರು ಬರಲಿ” ಅವರ ಸಡಗರ ಕಂಡು ಮೂಕಳಾದಳು.
ರಾಕೇಶ್ ತಂದೆಗೆ ಫೋನ್ ಮಾಡಿದ.
ಹತ್ತೇ ನಿಮಿಷದಲ್ಲಿ ಬಂದಿಳಿದರು ಸ್ವಾಮಿನಾಥನ್ “ಯಾವಾಗ ಬಂದ್ಯಮ್ಮ ಅನು. 
ಚೆನ್ನಾದ್ದೀಯಾ? ಕುಸುಮ್ ನಿಂಗಿಷ್ಟ ಅಂತ ಐಸ್ ಕ್ರೀ ತಂದಿದ್ದೀನಿ.
ಅನೂಗೂ ಹಾಕಿ ಕೊಡು.
ಏನಯ್ಯ ರಾಕಿ, ಇವತ್ತು ಇಷ್ಟೊಂದು ಫ್ರೀಯಾಗಿದ್ದೀಯಾ” ಮಗನೆಡೆ ನೋಡಿ ಅನುವಿಗೆ ಕಾಣದಂತೆ ಕಣ್ಹೊಡೆದರು.
“ಅದ್ಸರಿ ಅನು, ಈವತ್ತು ಭಾನುವಾರ ಅಲ್ಲವಲ್ಲ.
ನಿಂಗೆ ಹೇಗೆ ರಜೆ.”
“ಭಾನುವಾರನೇ ರಜಾ ಬರಬೇಕಾ ಡ್ಯಾಡ್ ನಮಗೆ ಬೇಕು ಅಂದ್ರೆ ಯಾವಾಗ ಬೇಕಾದ್ರೂ ರಜಾ ಬರುತ್ತೆ ಅಲ್ವೆ ಅನು.”
“ಬರುತ್ತೆ, ಬರುತ್ತೆ ನಿನ್ನಂಥ ಫಟಿಂಗಾ ಆದ್ರೆ ಯಾವಾಗ ಬೇಕಾದ್ರೂ ರಜಾ ಬರುತ್ತೆ.
ನಿನ್ನಂಥ ಡಾಕ್ಟರ್ ಇದ್ದರೆ ಪೇಷೆಂಟ್‌ಗಳ ಗತಿ ಅಧೋಗತಿ.
ಆದ್ರೆ ಅನು ಹಾಗಲ್ಲವಲ್ಲ.
ಷೀ ಈಸ್ ಗುಡ್ ವರ್ಕರ್, ಒಳ್ಳೆ ಹೆಸರು ತಗೊಂಡಿದ್ದಾಳಂತೆ” ಮೆಚ್ಚುಗೆಯಿಂದ ನುಡಿದರು.
“ನೀವ್ಯಾಗ ಸಿ.ಐ.ಡಿ ಕೆಲ್ಸ ಮಾಡಿದ್ರಿ ಡ್ಯಾಡ್.
ಅನು ಬಗ್ಗೆ ಎಲ್ಲಾ ತಿಳ್ಕೊಂಡು ಬಿಟ್ಟಿದ್ದಿರಿ.
ಅಮ್ಮನೂ ಆಗ ನನ್ನ ಡಿಗ್ರೇಡ್ ಮಾಡಿದಳು ಅನೂ ಮುಂದೆ.
ಈಗ ನೀವೂ ಕೂಡ ಛೇ” ಬೇಸರ ನಟಿಸಿದ.
“ಹೌದೇನು, ಕುಸುಮ ಕೂಡ ಹಾಗೆ ಮಾಡಿದ್ಲಾ.
ವೆರಿಗುಡ್ ಇವತ್ತಾದರೂ ಮಗನ ಕೆಳಗಿಳಿಸಿದಳಲ್ಲ.
ಪ್ರತಿದಿನ ಪ್ರತಿಕ್ಷಣ ತಲೆ ಮೇಲೆ ಕೂರಿಸ್ಕೊಂಡಿರೋದನ್ನ ನೋಡಿ ನಂಗೆ ಹೊಟ್ಟೆ ಉರಿದು ಹೋಗ್ತಾ ಇತ್ತು.”
“ಈಗ ಸಮಾಧಾನ ಅಯ್ತು” ಐಸ್ ಕ್ರೀಂ ಕಪ್‌ಗೆ ಐಸ್ ಕ್ರೀಂ ಹಾಕಿ ತಂದಿತ್ತ ಕುಸುಮ ಅಣಕಿಸಿದರು.
“ನೋಡಮ್ಮ ಅನು ಇವನು ಹುಟ್ಟಿದ್ದೇ ಹುಟ್ಟಿದ್ದು.
ನನ್ನ ಮೇಲಿನ ಇಂಟ್ರೆಸ್ಟ್ ಕಡಿಮೆ ಮಾಡ್ಕೊಂಡು ಬಿಟ್ಟಳು.
ಇವನಿದ್ದಾನಲ್ಲ ಈ ರಾಕಿ, ಈ ಮನೇಲಿ ನಂಗೆ ರೈವಲ್ ಕಣಮ್ಮ.
ಅದಕ್ಕೆ ನಂಗೊಬ್ಳು ಮಗಳ್ನ ಕೊಡು ಅಂತಾ ಬೇಡಿಕೊಂಡೆ.
ಉಹೂಂ ಕೂಡಲೇ ಇಲ್ಲಾ.
ಈಗ ನೋಡು ನನ್ನ ಪರಿಸ್ಥಿತಿನಾ.
ಅಮ್ಮ ಮಗಾ ಯಾವಾಗಲೂ ಒಂದು.
ನಾನೊಬ್ನೆ ಒಂಟಿ” ನೋವಿನ ನಟನೆ ಮಾಡಿದರು.
ಅವರ ನಟನೆ ನೋಡಿ ಅನು ನಕ್ಕುಬಿಟ್ಟಳು.
ತಾನೊಬ್ಬಳು ಬೇರೆಯವಳು ಇಲ್ಲಿದ್ದಾಳೆ ಅನ್ನೋ ವರ್ತನೆಯೇ ಅವರಲ್ಲಿರಲಿಲ್ಲ.
ಆ ಮನೆಯ ಸದಸ್ಯರಲ್ಲಿ ಅನುವೂ ಒಬ್ಬಳೇ ಎಂಬಂತೆ ಟ್ರೀಟ್ ಮಾಡುತ್ತಿದ್ದರು ಎಲ್ಲರೂ.
ಈ ಅಪೂರ್ವ ಸಂಸಾರ ನೋಡಿ ಅನೂ ನಿಜಕ್ಕೂ ಸಂತಸಪಟ್ಟಳು.
ಕುಸುಮ ಊಟಕ್ಕೆ ಏಳಿಸಿದರು.
ತಟ್ಟೆ ಭರ್ತಿ ತುಂಬಿದ ಅಷ್ಟೊಂದು ಖಾದ್ಯಗಳನ್ನು ಕಂಡು ಅನುಗೆ ಅಚ್ಚರಿಯಾಯಿತು.
“ಆಂಟಿ ಇಷ್ಟು ಬೇಗ ಇದನ್ನೆಲ್ಲ ಹೇಗೆ ಮಾಡಿದ್ರಿ” ಕಣ್ಣರಳಿಸಿ ಕೇಳಿದಳು.
“ನಿಮಗೆ ಗೊತ್ತಿಲ್ವಾ, ಅಮ್ಮನಿಗೆ ಜಾದು ಬರುತ್ತೆ.
ಏನ್ ಬೇಕಾದ್ರೂ ಮಾಡ್ತಾಳೆ.
ಅವಳಿಗೆ ಸಿಟ್ಟು ಬಂದರೆ ನನ್ನನ್ನ ಡ್ಯಾಡಿನಾ ನಾಯಿ ಕೋತಿ ಮಾಡಿಬಿಡ್ತಾಳೆ.
ಅದಕ್ಕೆ ನಮ್ಗೆ ಹೆದರಿಕೆ.
ಅಮ್ಮನ ಮುಂದೆ ನಾನೇನು ಮಾತಾಡಲ್ಲ.
ಅಪ್ಪನ್ನ ನೋಡಿ ಹೇಗೆ ಸೈಲೆಂಟಾಗಿ ಕೂತಿದ್ದಾರೆ ಅಲ್ವಾ ಡ್ಯಾಡ್.”ನಗು ತಡೆಯಲಾಗಲಿಲ್ಲ.
ಗಟ್ಟಿಯಾಗಿ ನಕ್ಕುಬಿಟ್ಟಳು ಅನು.
“ಏಯ್ ತರಲೆ ಏನೇನೋ ಹೇಳಬೇಡ.
ಬಾಯಿ ಮುಚ್ಕೊಂಡು ಊಟ ಮಾಡು” ಕುಸುಮ ರಾಕಿಯ ತಲೆ ಮೊಟಕಿದರು.
“ಬಾಯಿ ಮುಚ್ಕೊಂಡು ಹ್ಯಾಗಮ್ಮ ಊಟ ಮಾಡೋದು” ದೊಡ್ಡ ಸಮಸ್ಯೆ ಎದುರಿಸುವಂತೆ ಕೇಳಿದ.
“ಅನು, ಊಟ ಮಾಡು, ಇನ್‌ಸ್ವಲ್ಪ ಹಾಕೇ.
ಅನುಗೆ ಮೈಸೂರುಪಾಕು ಅಂದ್ರೆ ಇಷ್ಟ ಅಲ್ವೆ” ಸ್ವಾಮಿನಾಥ್ ಒತ್ತಾಯಿಸಿದರು.
ತನಗೇನಿಷ್ಟ ಅನ್ನೋದನ್ನ ಹೇಗೆ ನೆನಪಿಟ್ಟುಕೊಂಡಿದ್ದಾರೆ ಈ ದಂಪತಿಗಳು.
ಸಣ್ಣ ಪುಟ್ಟ ವಿಷಯಕ್ಕೆಲ್ಲ ಎಷ್ಟೊಂದು ಪ್ರಾಮುಖ್ಯತೆ ನೀಡಿದ್ದಾರೆ.
ಎಂತಹ ಸುಂದರ ಸಂಸಾರ.
ಗಂಡನಿಗೆ ತಕ್ಕ ಹೆಂಡತಿ ಹೆಂಡತಿಗೆ ತಕ್ಕ ಗಂಡ.
ಇವರಿಬ್ಬರಿಗೂ ತಕ್ಕ ಮಗ.
ಸೊಸೆನೂ ಇಂತವಳೇ ಸೇರಿಬಿಟ್ಟರೆ ಹಾಲು ಸಕ್ಕರೆಯೊಳಗೆ ಕೇಸರಿ ಸೇರಿಸಿದಂತಾಗುತ್ತದೆ.
ಇಂಥ ಸಂಸಾರವೂ ಇರುತ್ತೆ ಅನ್ನೋ ಕಲ್ಪನೆ ಕೂಡ ನನಗೆ ಇರಲಿಲ್ಲ.
ಸ್ವಾಮಿನಾಥನ್ ದಂಪತಿಗಳು ಎಷ್ಟೊಂದು ಅನ್ಯೋನ್ಯತೆಯಿಂದ ಇದ್ದಾರೆ.
ಸ್ನೇಹಿತರಂತೆ ಪರಸ್ಪರ ರೇಗಿಸುತ್ತಾ ಛೇಡಿಸುತ್ತಾ, ಅಮ್ಮ ಮಗ ಅಪ್ಪಾ ಎನ್ನುವುದೇ ಮರೆಸಿಬಿಡುತ್ತಾರೆ.
ಆ ಸಂಸಾರವನ್ನು ನೋಡಿಯೇ ಹೊಟ್ಟೆ ತುಂಬಿದಂತಾಗಿತ್ತು.
ಅದರ ಜೊತೆಗೆ ಮೂವರ ಬಲವಂತ ಬೇರೆ.
ಊಟ ಜಾಸ್ತಿಯೇ ಆಯಿತು ಅನುವಿಗೆ.
“ಅನು ಈ ವಯಸ್ನಲ್ಲಿ ಹೆಣ್ಣು ಮಕ್ಕಳು ಹೇಗೆ ತಿನ್ನಬೇಕು ಗೊತ್ತಾ.
ನಿನ್ನೂಟ ಏನೂ ಸಾಲದು.
ಅದಕ್ಕೇ ಹೀಗೆ ಇದ್ದಿಯಾ.
ನಿಮ್ಮ ಆಂಟಿ ನೋಡು ಹೇಗೆ ಪೈಲ್ವಾನಿ ಥರಾ ಇದ್ದಾಳೆ.
ಒಂದೇ ಕೈಲಿ ನನ್ನ ಎತ್ತಿ ಎಸೆದು ಬಿಡುತ್ತಾಳೆ ಬೇಕಾದರೆ.
ಹಾಗೆ ಎಸೆದೇ ನೋಡು ನನ್ನ ಹಲ್ಲು ಮುಂದು ಹೋಗಿರೋದು” ಸೀರಿಯಸ್ಸಾಗಿ ಹೇಳಿದರು.
“ಅಯ್ಯೋ ಆಂಟಿ ನಂಗೆ ತಡೆಯೋಕೆ ಆಗ್ತಾ ಇಲ್ಲ” ಹೊಟ್ಟೆ ಹಿಡಿದು ನಗತೊಡಗಿದಳು.
ಊಟ ಮಾಡುವುದನ್ನು ಬಿಟ್ಟು ರಾಕೇಶ್ ಅವಳ ನಗುವನ್ನು ಆಸ್ವಾದಿಸತೊಡಗಿದ.
ಕುಸುಮ ಕೂಡ ನಗುತ್ತಾ “ಹಾಗೆ ಎತ್ತಿ ಎಸೆದು ಅವರ್‍ನ ಒಂದು ಕಂಟ್ರೋಲಲ್ಲಿ ಇಟ್ಕೊಂಡಿದ್ದೀನಿ.
ಇಲ್ಲದೇ ಇದ್ರೆ ಏನಾಗಿ ಹೋಗ್ತಾ ಇತ್ತೊ.
ಈ ಗಂಡಸರಿಗೆ ಹೀಗೆ ಬುದ್ಧಿ ಕಲಿಸಬೇಕು ಅನು.
ಇಲ್ದೇ ಇದ್ರೆ ನಮ್ಮನ್ನು ತುಳಿದು ನಮ್ಮ ಮೇಲೆ ನಿಂತ್ಕೊಂಡು ಬಿಡ್ತಾರೆ” ಉಪದೇಶಿಸಿದರು.
“ಕಲಿಸು, ಕಲಿಸು ಯಾವ ಬಡಪಾಯಿ ಕಾಯ್ತ ಇದ್ದಾನೋ ಅನುಭವಿಸೋಕೆ” ರಾಕೇಶ್ ರೇಗಿಸಿದ.
ಈ ಸರಸ ವಾತಾವರಣದಲ್ಲಿ ಸಮಯ ಕಳೆದಿದ್ದೇ ತಿಳಿಯಲಿಲ್ಲ ಅನುವಿಗೆ.
ಊಟದ ನಂತರ ಅನು ರಾಕೇಶ್ ಎದ್ದರೂ ಸ್ವಾಮಿನಾಥನ್ ಏಳಲಿಲ್ಲ.
“ಕುಸುಮ, ಕೂತ್ಕೊ ನಾನು ನಿಂಗೆ ಬಡಿಸ್ತಿನಿ” ಎನ್ನುತ್ತ ಬಲವಂತವಾಗಿ ಕೂರಿಸಿ, ತಟ್ಟೆ ತುಂಬಿ “ತಿನ್ನು ತಿನ್ನು” ಎನ್ನುತ್ತಾ ಒತ್ತಾಯಿಸಿದರು. 
ಆಕೆಯ ಊಟ ಮುಗಿಯುವ ತನಕ ಕಂಪನಿ ಕೊಟ್ಟು, ಊಟವಾದ ಮೇಲೆಯೇ ಅನು ರಾಕೇಶ್‌ರನ್ನು ಸೇರಿಕೊಂಡಿದ್ದು.
ತಮ್ಮ ಮನೆಯಲ್ಲಿ ಅಮ್ಮನೊಂದಿಗೆ ಅಪ್ಪಾ ಎಂದಾದರೂ ಹೀಗೆ ನಡೆದುಕೊಂಡಿದ್ದನ್ನು ಕಂಡಿರಲಿಲ್ಲ.
ತನ್ನ ಊಟ ಮುಗಿಸಿದ ಕೂಡಲೇ ಅಮ್ಮನನ್ನು ತಿಂದೆಯಾ ಬಿಟ್ಟೆಯಾ ಎಂದು ವಿಚಾರಿಸದೆ ಎದ್ದು ಬಿಡುವ ಅಪ್ಪನಿಗೂ ಸ್ವಾಮಿನಾಥ್‌ಗೂ ಹೋಲಿಸಿದಳು.
ಅಜಗಜಾಂತರ ವ್ಯತ್ಯಾಸ ಎನಿಸಿ ನಿಟ್ಟುಸಿರು ಬಿಟ್ಟಳು.
ಕುಸುಮ ಇನ್ನೂ ಅಡುಗೆ ಮನೆಯಲ್ಲಿದ್ದರು.
“ಏನಾದರೂ ಹೆಲ್ಪ್ ಮಾಡಲಾ ಆಂಟಿ” ಎಂದಳು.
“ಏನೂ ಬೇಡಮ್ಮ, ನೀನು ಮಾತಾಡ್ತ ಕೂತ್ಕೊಂಡು ಇರು.
ಪಾತ್ರೆನೆಲ್ಲ ಸಿಂಕಿಗೆ ಹಾಕಿ ಬರ್ತಿನಿ.
ಕೆಲಸದವಳು ಬರ್ತಾಳೆ” ಎಂದು ಅವಳನ್ನು ಹೊರ ಕಳಿಸಿದರು.
ಅದೂ ಇದೂ ಮಾತಾಡ್ತ ಸ್ವಾಮಿನಾಥನ್ “ನೀನ್ಯಾಕೆ ಬೇರೆಯವರ ಹತ್ತಿರ ಕೆಲ್ಸಕ್ಕಿದ್ದೀಯಾ.
ನಿಂದೇ ಸ್ವಂತ ಆಫೀಸ್ ತೆರೆಯಬಹುದಿತ್ತಲ್ವೆ” ಎಂದರು.
“ಅನುಭವ ಆಗಲಿ ಅಂತ ಸೇರ್ಕೊಂಡಿದ್ದೀನಿ ಅಂಕಲ್.
ಅವಕಾಶ ಸಿಕ್ಕಿದರೆ ಫಾರಿನ್ ಗೂ ಹೋಗಬೇಕು ಅಂದ್ಕೊಂಡಿದ್ದೀನಿ.
ಅಪ್ಲೈ ಮಾಡ್ತ ಇದ್ದೀನಿ.
ನಮ್ಮ ಅಮ್ಮಂದೆ ಪ್ರಾಬ್ಲಮ್.
ಹೋಗೋಕೆ ಬಿಡಲ್ಲ.”
“ನಮ್ಮ ರಾಕಿನೂ ಹೋಗಬೇಕು ಅಂತಾ ಇದ್ದಾನೆ.
ಸದ್ಯಕ್ಕೆ ಬೇಡ ಅಂತ ನಾವೇ ನಿಧಾನಿಸುತ್ತಾ ಇದ್ದೀವಿ” ಏನೋ ಹೇಳಬೇಕು ಅಂದುಕೊಂಡರು.
ಯಾಕೋ ಸುಮ್ಮನಾಗಿಬಿಟ್ಟರು.
ಇಡೀ ದಿನ ರಾಕೇಶನೊಂದಿಗೆ, ಅವರ ಹೆತ್ತವರೊಂದಿಗೆ ಅನು ಕಳೆದಿದ್ದಳು.
ಆದರೆ ಒಂದೇ ಒಂದು ಬಾರಿ ಕೂಡ ಅನುವನ್ನು ತಾವು ನೋಡಿ ಬಂದ ಹೆಣ್ಣು ಅನ್ನುವುದನ್ನು ತೋರ್ಪಡಿಸಲಿಲ.
ತುಂಬ ದಿನದ ಪರಿಚಿತಳೊಂದಿಗೆ ಆತ್ಮೀಯವಾಗಿ ನಡೆದುಕೊಂಡಿದ್ದರೇ ವಿನಃ ಮೂವರಲ್ಲಿಯೂ ಅಪರಿಚಿತ ಭಾವನೆ ಸುಳಿದಿರಲಿಲ್ಲ.
ಇವರು ತನ್ನನ್ನು ನೋಡಲು ಬಂದಿದ್ದೇ ಸುಳ್ಳೇನೋ ಎನಿಸುವಂತಿತ್ತು.
ಎಷ್ಟೊಂದು ಸೌಹಾರ್ದತೆ, ಎಷ್ಟೊಂದು ಆತ್ಮೀಯತೆ, ಸ್ನೇಹಪರತೆ.
ಒಂದೇ ದಿನದಲ್ಲಿ ಇಡೀ ಸಂಸಾರ ಅವಳನ್ನು ಮಂತ್ರಮುಗ್ಧಗೊಳಿಸಿತ್ತು.
ಅವರಿಗೂ ಅನು ಬಹು ಇಷ್ಟವಾಗಿ ಬಿಟ್ಟಿದ್ದಳು.
ತಾನು ಹೊರಡುವೆನೆಂದಾಗ ಅವರ್ಯಾರಿಗೂ ಕಳುಹಿಸಿಕೊಡಲು ಇಷ್ಟವೇ ಇರಲಿಲ್ಲ.
ಇನ್ನೊಮ್ಮೆ ಬಾ ಬರ್‍ತಾ ಇರು ಅಂತಾ ಪದೇ ಪದೇ ಹೇಳುತ್ತಾ ಬೀಳ್ಕೊಟ್ಪರು.
ರಾಕೇಶ್ ಮನೆಯವರಿಗೂ ತಂದು ಬಿಟ್ಟ.
ಅವಳು ಕೆಳಗಿಳಿಯುತ್ತಾ “ಬನ್ನಿ ಒಳಗೆ” ಎಂದಳು.
“ಇನ್ನೊಮ್ಮೆ ಬರ್‍ತಿನಿ.
ಮತ್ಯಾವಾಗ ಸಿಗ್ತಿರಿ.
ಫೋನ್ ಮಾಡಿ.” ಎಂದ್ಹೇಳಿ ಕೈ ಬೀಸಿದ.
ಪ್ರತಿಯಾಗಿ ಕೈಬೀಸಿದಳು.
ಬಾಗಿಲ ಬಳಿ ಬಂದು ಬೆಲ್ ಮಾಡಿದಳು.
ಬಾಗಿಲು ತೆರೆದ ನೀಲಾ, “ಇಷ್ಟು ಬೇಗ ಅನು.” ಕೇಳಿದಳು “ಆಫೀಸಿರಲಿಲ್ಲವೇನು?”
“ಆಫೀಸು ಎಲ್ಲಿಗೆ ಹೋಗುತ್ತೆ, ನಾನು ಆಫೀಸಿಗೆ ಹೋಗಿದ್ರೆ ತಾನೇ?”
“ಮತ್ತೆಲ್ಲಿ ಹೋಗಿದ್ದೆ ಇಷ್ಟು ಹೊತ್ತಿನ ತನಕ.” ಧಾವಂತಿಸಿದಳು.
“ಬಾಗಿಲಲ್ಲೆ ಎಲ್ಲಾ ಹೇಳಬೇಕಾ.
ಸ್ವಲ್ಪ ಒಳಗೆ ಬಂದು ಕುಳಿತು ಹೇಳ್ತೀನಿ ಬಾ”ಒಳಬಂದು ಸೋಫಾದ ಮೇಲೆ ಕುಳಿತು, “ಕೇಳಿಸ್ಕೋ, ಗಾಡಿಪಂಕ್ಚರ್ ಆಯ್ತು.
ಅಟೋದಲ್ಲಿ ಹೋಗ್ತೀನಿ ಅಂತ ಹೇಳಿ ಹೋದೆ ಅಲ್ವಾ.
ಒಂದು ಅಟೋ ಆದ್ರೂ ಸಿಗಲಿಲ್ಲ.
ಬಸ್‌ಸ್ಟಾಪ್‌ಗೆ ಹೋದೆ, ಬಸ್ಸು ಸಿಗುತ್ತೇನೋ ಅಂತ.
ಬಸ್ಸು ಸಿಗಲಿಲ್ಲ.
ಇನ್ನು ಲೇಟಾಗಿ ಹೋಗಿ ಆ ಬಾಸ್ ಹತ್ತಿರ ಯಾಕೆ ಅನ್ನಿಸಿಕೊಳ್ಳಬೇಕು ಅಂತ ಆಫೀಸಿಗೆ ಬರಲ್ಲಾ ಅಂತಾ ಫೋನ್ ಮಾಡ್ದೆ.
ನಾನು ಪೋನ್ ಮಾಡಿ ಬರುವಾಗ ರಾಕೇಶ ಸಿಕ್ಕಿದ್ದರು.
ಅವರೂ ಫೋನ್ ಮಾಡೋಕೆ ಬರ್‍ತಾ ಇದ್ದರು.
ಮನೆಗೆ ಡ್ರಾಪ್ ಕೊಡ್ತೀನಿ ಅಂದ್ರು.
ಮನೆಗೆ ಬರೋಕೆ ಬೇಸರ ಆಯ್ತು.
ಇನ್ನು ಆಫೀಸಿಗೂ ಹೋಗೋ ಹಾಗಿರಲಿಲ್ಲ.
ನಮ್ಮ ಆಸ್ಪತ್ರೆಗೆ ಬನ್ನಿ ಅಂದ್ರು.
ನಿಮ್ಹಾನ್ ಲಂತೆ ಅವರು ಡಾಕ್ಟರಾಗಿರೋದು.
ಸರಿ, ಹುಚ್ಚರನ್ನಾದರೂ ನೋಡ್ಕೊಂಡು ಬರೋಣ ಅಂತ ಅವರ ಜೊತೆ ಹೋದೆ.
ಅಲ್ಲಿಂದ ಮಧ್ಯಾಹ್ನ ಊಟಕ್ಕೆ ಅವರ ಮನೆಗೆ ಕರ್ಕೊಂಡು ಹೋದರು.
“ಎಂಥ ಸಂಸಾರ ಅಮ್ಮ ಅದು.
ಗಂಡ, ಹೆಂಡತಿ, ಮಗ ಒಬ್ಬರಿಗಿಂತ ಒಬ್ಬರು ಒಳ್ಳೆಯವರು.
ಅದೇನು ಪ್ರೀತಿ, ವಿಶ್ವಾಸ, ಅನ್ನೋನ್ಶತೆ.
ಅಬ್ಬಾ, ಅವರ ಸಂಸಾರ ನೋಡ್ತಾ ಇದ್ದರೆ ಮನಸ್ಸು ತುಂಬಿ ಬರುತ್ತದೆ.
ಗಂಡ ಹೆಂಡತಿಗೆ, ಹೆಂಡತಿ ಗಂಡನಿಗೆ ಕೊಡೋ ಗೌರವ, ಆದರ ನಿಜವಾಗಲೂ ಅಮ್ಮ ಅವರಿಬ್ಬರೂ ಮೇಡ್ ಫಾರ್ ಈಚ್ ಅದರ್.
ಅವರಿಗೆ ತಕ್ಕ ಮಗ ಒಳ್ಳೆ ಫ್ರೆಂಡ್ ಥರ ಇದ್ದಾರಮ್ಮ.
ಮೂರು ಜನಾನೂ ನನ್ನನ್ನು ಹಾಗೇ ಟ್ರೀಟ್ ಮಾಡಿದ್ರು.
ಅದೇನು ಉಪಚಾರ.
ಅವರು ಇಲ್ಲಿಗೆ ಬಂದಿದ್ದಾಗ ಯಾವಾಗ್ಲೋ ನಂಗೆ ಮೈಸೂರು ಪಾಕ್ ಇಷ್ಟ ಅಂತ ಹೇಳಿದ್ಯಾ.
ಅದು ಹೇಗೆ ನೆನಪಿಟ್ಬುಕೊಂಡಿದ್ದಾರೆ ಅಂತಾ.
ಅರ್ಧ ಗಂಟೇಲಿ ಸ್ವೀಟ್ ಮಾಡಿ ಭರ್ಜರಿ ಅಡುಗೆನೇ ಮಾಡಿ ಬಿಟ್ಟರು ಕುಸುಮ ಆಂಟಿ.
ಮೈಸೂರು ಪಾಕ್ ಕೂಡ ಎಷ್ಟು ಚೆನ್ನಾಗಿ ಮಾಡಿದ್ರೂ ಅಂತಿಯಾ.”ಅನು ಹೇಳುತ್ತಿದ್ದರೆ ನೀಲಾ ಬೆರಗಿನಿಂದ ನೋಡ್ತಾ ಇದ್ದಾಳೆ.
ಬರೀ ನೋಡೋದಿಕ್ಕೆ ಅಷ್ಟೆ ಅವರು ಬಂದಿದ್ದು.
ಇನ್ನು ಏನೂ ಮುಂದುವರಿದಿಲ್ಲ.
ಆಗಲೇ ಅವರು ಇಷ್ಟೊಂದು ಪ್ರೀತಿ ವಿಶ್ವಾಸ ತೋರಿಸ್ತಾ ಇದ್ದಾರಲ್ಲ.
ಈ ಮದ್ವೆ ನಡೆದ್ರೆ ಅನೂ ನಿಜಕ್ಕೂ ಪುಣ್ಯ ಮಾಡಿರ್‍ತಾಳೆ.
ಒಳ್ಳೆ ಮನೆ ಸೇರ್‍ತಾಳೆ.
ಇಲ್ಲಿ ಬರೀ ನೋವೇ ಉಂಡಿದ್ದಾಳೆ.
ಆಮೇಲೆ ಆ ಜನ ಅಮೃತವನ್ನ ಸುರಿಸಿಬಿಡುತ್ತಾರೇನೋ, ಭಗವಂತ ಅನು ಒಪ್ಪುವ ಹಾಗೆ ಮಾಡಪ್ಪ.
“ಏನಮ್ಮ ನಾನು ಹೇಳ್ತಾನೇ ಇದ್ದೀನಿ.
ನೀನು ಹಾಹೂ ಅನ್ನದ ಕೂತ್ಕೊಂಡು ಬಿಟ್ಟಿದ್ದೀಯಾ?”
“ಅವರ ಗುಣ, ಸ್ವಭಾವ ಎಂತಹದು ಅಂತ ಅವತ್ತೇ ಗೊತ್ತಾಗಿತ್ತು ಅನು.
ತುಂಬಿದ ಕೊಡದಂತವರು.
ಹುಡುಗ ಕೂಡಾ ಅದೆಷ್ಟು ಗಾಂಭೀರ್ಯವಾಗಿದ್ದ ಆವತ್ತಿನದನ್ನು ಮೆಲುಕು ಹಾಕಿದಳು.
“ಅಯ್ಯೋ ಅಮ್ಮ, ರಾಕೇಶ್ ತುಂಬಾ ಹಾಸ್ಯ ಸ್ವಭಾವದವರು ಕಣಮ್ಮ.
ಅವರ ಅಪ್ಪನೂ ಅಷ್ಟೆ.
ನಂಗಂತೂ ಅವರ ಮಾತು ಕೇಳಿ ಕೇಳಿ ನಕ್ಕು ನಕ್ಕು ಸಾಕಾಯ್ತು.
ಟೈಂ ಹೋಗಿದ್ದೆ ಗೊತ್ತಾಗಲಿಲ್ಲ.” ನೆನೆಸಿಕೊಂಡು ನಕ್ಕಳು.
ಬೆಳದಿಂಗಳೇ ನಕ್ಕಂತೆ ಕಂಡಿತು ನೀಲಳಿಗೆ.
ಪ್ರೀತಿಯಿಂದ ಮಗಳ ಮುಖವನ್ನ ದಿಟ್ಟಿಸಿದಳು.
“ನನ್ನ ಮುಖನೇ ಯಾಕೆ ನೋಡ್ತಾ ಇದ್ದಿಯಾ.
ಅಯ್ಯೋ ಪಂಕ್ಚರ್ ಹಾಕಿಸಬೇಕಿತ್ತಲ್ಲ, ಅಮ್ಮಾ ಗಾಡಿ ಬಿಟ್ಟು ಬರ್‍ತೀನಿ.” ನೆನಪಾಗಿ ಮೇಲೆದ್ದಳು.
“ಕೂತ್ಕೋ, ನಿನ್ನ ಗಾಡಿ ಸರಿಮಾಡಿಸಿದ್ದೀನಿ.
ನಿಮ್ಮಪ್ಪನ ಅಫೀಸಿನಿಂದ ಹುಡುಗ ಬಂದಿದ್ದ ಪಂಕ್ಚರ್ ಹಾಕಿಸಿ ತಂದಿಡು ಅಂತ ರೆಡಿ ಮಾಡಿಸಿದ್ದೀನಿ.
ಸ್ವಲ್ಪ ಹೊತ್ತು ಮಲಕ್ಕೋ ಹೋಗು.” ಪ್ರೀತಿಯಿಂದ ತಲೆ ಸವರಿಸಿದಳು.
“ಥ್ಯಾಂಕ್ಯೂ ಮಮ್ಮಿ.
ಅದಕ್ಕೆ ನೀನಂದರೆ ನಂಗಿಷ್ಟ.
ನಂಗೇನು ಬೇಕು ಅದನ್ನ ಊಹಿಸಿಕೊಂಡೇ ಮಾಡಿ ಬಿಟ್ಟಿರ್ತಿಯಾ ನನ್ನ ಮುದ್ದು ಅಮ್ಮ.” ಎರಡೂ ಕೈ ಬಳಸಿ ಮಗುವಿನಂತೆ ಮುದ್ದು ಗರೆದಳು.
“ಬಾರೊ ಚಿನ್ನ ತಾಚಿ ಮಾಡಿಸ್ತಿನಿ” ಅವಳೂ ಮುದ್ದು ಮಾಡುತ್ತಾ ಮಗಳನ್ನು ಕೈಗಳಿಂದ ಬಳಸಿ ಅವಳ ರೂಮಿಗೆ ಕರೆದೊಯ್ದು ಮಲಗಿಸಿದಳು.
“ಇನ್ನೊಂದು ಗಂಟೆಯವರೆಗೂ ಏಳಬಾರಮ. ಓ.ಕೆ. ” ಆಜ್ಞೆ ಮಾಡಿ ಬಾಗಿಲು ಎಳೆದುಕೊಂಡು ಹೊರಬಂದಳು.
ಕತ್ತಿನವರೆಗೂ ಹೊದಿಕೆ ಎಳೆದುಕೊಂಡ ಅನು, ರಾಕೇಶ್ ಮನೆಯನ್ನೇ ಕಲ್ಪಿಸಿಕೊಳ್ಳುತ್ತಾ ಅವರ ನಗೆ ಚಟಾಕಿಗಳನ್ನು ನೆನೆಸಿಕೊಳ್ಳುತ್ತಾ ಹಾಗೆಯೇ ನಿದ್ದೆ ಹೋದಳು.
ಹೊಟ್ಟೆ ಭಾರವಾಗಿತ್ತು.
ಮನಸ್ಸು ತುಂಬಿತ್ತು.
ಹಾಗಾಗಿ ಹಾಯಾಗಿ ನಿದ್ರೆಗೆ ಇಳಿದುಬಿಟ್ಟಳು.
ರಾತ್ರಿ ರಾಕೇಶನ ಮನೆಯಲ್ಲಿ ಅನುವಿನದೇ ವಿಚಾರ.
ಸ್ವಾಮಿನಾಥನ್‌ಗಂತೂ ಅನು ಬಹಳಷ್ಟು ಹಿಡಿಸಿದ್ದಳು.
ಹಾಗಾಗಿ ಆದಷ್ಟು ಬೇಗ ಅವಳನ್ನು ಮನೆ ತುಂಬಿಸಿಕೊಳ್ಳುವ ವಿಚಾರ ಮಾಡಹತ್ತಿದರು.
ರಾತ್ರಿ ಊಟಕ್ಕೆ ಕುಳಿತಾಗ ಪೀಠಿಕೆ ಹಾಕಿದರು.
“ಕುಸುಮ, ಆ ಹುಡುಗಿ ಇದ್ದಷ್ಟು ಹೊತ್ತು ಮನೆಗೆ ಅದೇನು ಕಳೆ ಇತ್ತಲ್ವಾ? ”
“ಹೌದುರೀ. ಅನೂನೇ ಈ ಮನೆಗೆ ಸೊಸೆಯಾಗಿ ಬಂದ್ರೆ ಎಷ್ಟು ಚೆನ್ನ.”
“ಅವಳೇ ಕಣೆ ಈ ಮನೆ ಸೊಸೆ.
ಓದಿದ್ದಾಳೆ, ಬುದ್ದಿವಂತೆ, ನೋಡೋಕೂ ಅದೆಷ್ಟು ಲಕ್ಷಣವಾಗಿದ್ದಾಳೆ.
ಅಷ್ಟಿದ್ದರೂ ಚೂರಾದ್ರೂ ಅಹಂಕಾರವಾಗಲಿ ಬಿಗುಮಾನವಾಗಲಿ ಇಲ್ಲ.
ಸರಳವಾದ ಹುಡುಗಿ.
ಹೀಗೆ ನಮ್ಮೆಲ್ಲರ ಜೊತೆ ಬೆರೆತು ಹೋದಳು.
ಚೊಕ್ಕ ಚಿನ್ನ ಕಣೆ ಅವಳು.
ಈಗಿನ ಕಾಲದ ಹುಡುಗಿರಂತೆ ಚೆಲ್ಲಾಟವಿಲ್ಲ, ಹುಡುಗಾಟವಿಲ್ಲ.
ಈ ವಯಸ್ಸಿಗೆ ಅದೇನು ಗಾಂಭೀರ್ಯ, ಹಿರಿಯರು ಅಂದ್ರೆ ಅದೇನು ಮರ್ಯಾದೆ.
ರಾಕೇಶ್ ಜೊತೆಗೆ ಕೂಡ ಅಷ್ಟೇ ಸಂಯಮದ ನಡವಳಿಕೆ.
ಈ ಮನೆಗೆ ಸೊಸೆಯಾಗಿ ಬರ್‍ತೀನಿ ಅನ್ನೋ ಭಾವನೆ ಕೂಡ ತೋರಿಸದಂತೆ ನಡ್ಕೊಂಡಳು.
ಹಸುಮಗು ತರಾ ಸ್ವಭಾವ.
ನಂಗಂತು ಅನುನಾ ಕಳಿಸೋಕೇ ಮನಸ್ಸು ಬರಲಿಲ್ಲ.”ನಸುನಗುತ್ತ ರಾಕೇಶ ಅಪ್ಪನ ಹೊಗಳಿಕೆಯನ್ನು ಕೇಳಿಸಿಕೊಳ್ಳುತ್ತಾ ಇದ್ದಾನೆ.
ಅಪ್ಪನ ಅಭಿಪ್ರಾಯ ಅವನದೂ ಆಗಿತ್ತು.
ಈ ಕಾಲದಲ್ಲಿ ಇಂತಹ ಹುಡುಗಿಯರು ಇರ್‍ತಾರಾ ಅನಿಸಿತ್ತು.
ಬಿಂಕ, ಬಿನ್ನಾಣ, ವಯ್ಯಾರ, ಚೆಲ್ಲಾಟ ಇದಾವುದನ್ನೂ ಅವಳಲ್ಲಿ ಕಾಣಲಾಗಲೇ ಇಲ್ಲ.
ಸೀದಾಸಾದಾ ಹುಡುಗಿ.
ಹುಚ್ಚು ಅಲಂಕಾರವಾಗಲಿ, ಕುಲು ಕುಲು ನಗೆಯಾಗಲಿ, ಒಬ್ಬ ಹುಡುಗನ ಜತೆಗೆ ಇದ್ದೇನೆ ಅನ್ನೋ ಭಾವನೆಗಳಾಗಲಿ ಅವಳಲ್ಲಿ ಸುಳಿಯಲೇ ಇಲ್ಲ.
ಯಾವ ಕೃತಕತೆಯ ಪ್ರದರ್ಶನವೂ ಇಲ್ಲದ, ಯಾವ ಅಳುಕು ಇಲ್ಲದೆ ತನ್ನ ಜೊತೆ ಬಂದುಬಿಟ್ಟಳಲ್ಲ.
ಆಸ್ಪತ್ರೆಯಲ್ಲೂ ಅದೆಷ್ಟು ಆಸಕ್ತಿಯಿಂದ ಎಲ್ಲವನ್ನು ಕೇಳಿಸಿಕೊಂಡಿದ್ದಳು.
ತುಂಬಾ ಅಸಕ್ತಿನೂ ಇದೆ.
ನಂಗೆ ಸಪೋರ್ಟ್‌ ಕೂಡ ಮಾಡ್ತಾಳೆ.
ಆದರೆ ಏನೋ ಅಸಹಜತೆ ಇದ್ದಂತೆ ಭಾಸವಾಗಿತ್ತು.
ಆ ಗಂಭೀರ ನಡೆನುಡಿಯಲ್ಲೂ ಏನೋ ವ್ಯಥೆ, ಆ ಅಗಲವಾದ ಕಣ್ಣುಗಳ ಆಳದಲ್ಲೆಲ್ಲೋ ನೋವಿನ ಎಳೆ ತನಗಷ್ಟು ಗೋಚರಿಸಿತ್ತು.
ತಟ್ಟನೆ ಎತ್ತಲೋ ಮನಸ್ಸು ಸರಿದು ಹೋಗುವುದನ್ನು ಗಮನಿಸಿದ್ದ.
ಅಪ್ಪನ ಜೊತೆ ಮಾತನಾಡುವಾಗಲೂ ಕೆಲ ನಿಮಿಷ ಎಲ್ಲೋ ಕಳೆದು ಹೋಗಿದ್ದಳು.
ಏನನ್ನೋ ಸದಾ ಚಿಂತಿಸುತ್ತಿರುವ ಮುಖಭಾವ. 
ಏನಿರಬಹುದು ಅಪ್ಪ, ಅಮ್ಮನ ಒಬ್ಬಳೇ ಮುದ್ದಿನ ಮಗಳು.
ಆದರೂ ಈ ವ್ಯಥೆ, ನೋವು ಏಕೆ?
ಮನ ಮಂಥನದ ಮಡುವಾಯಿತು.
“ಎನ್ ರಾಕಿ ಎಲ್ಲಿ ಹೋಗಿದ್ದೀಯಾ, ಅನು ಜೊತೆ ಕನಸು ಕಾಣ್ತಾ ಇದ್ದಿಯಾ.
ನಿಮ್ಮಪ್ಪ ಆಗಲಿಂದ ಮಾತಾಡ್ತಾನೇ ಇದ್ದಾರೆ.
ನೀನು ಏನೊ ಯೋಚನೆ ಮಾಡ್ತಾ ಇದ್ದಿಯಲ್ಲ.”
ಎಚ್ಚೆತ್ತು, “ಏನೂ ಇಲ್ಲಮ್ಮ” ಅಂದ.
“ಏನೂ ಇಲ್ಲ ಅಂದ್ರೆ ಹೇಗೆ, ಇಡೀ ದಿನ ಹುಡುಗಿ ನಿನ್ನ ಜೊತೇಲಿ ಇದ್ದಾಳೆ.
ಏನೋ ಸವಿನೆನಪು ಕಾಡ್ತಾ ಇರಬಹುದು.” ಹೆಂಡತಿಯೆಡೆ ನೋಡಿ ತುಂಟತನದಿಂದ ನಕ್ಕರು ಸ್ವಾಮಿನಾಥ್.
“ಅದ್ಸರಿ, ಮದ್ವೆ ಯಾವಾಗ ಇಟ್ಟುಕೊಳ್ಳೋಣ.
ಭವಿಷ್ಯದ ಬದುಕಿನ ಬಗ್ಗೆ ಏನೇನು ಮಾತಾಡಿಕೊಂಡ್ರಿ.”
“ಛೇ, ಅದೆಲ್ಲ ಮಾತಾಡೋಕೆ ಆಗಲಿಲ್ಲ ಅಪ್ಪಾ.
ಅವಸರ ಯಾಕೆ ನಿಧಾನವಾಗಿ ಕೇಳಿದರಾಯ್ತು.”
“ನಿಧಾನವಾದ್ರೆ ಹೇಗಪ್ಪ, ನಮ್ಮ ಕೈಲಿ ತಡಯೋಕೆ ಆಗಲ್ಲ.
ಈ ಮನೆಗೆ ಮಹಾಲಕ್ಷ್ಮಿ ಬೇಗ ಬಂದು ನಮ್ಮ ಕೈಗೊಂದು ಕೂಸು ಕೊಟ್ಟು ಬಿಡಬೇಕು.
ನಿಧಾನ ಅಂದ್ರೆಲ್ಲ ಆಗಲ್ಲ.” ವಿರೋಧಿಸಿದರು.
“ಅಪ್ಪಾ, ನಾವಿನ್ನು ಈಗಾ ತಾನೇ ಫ್ರೆಂಡ್ಸ್ ಆಗಿದ್ದೀವಿ.
ಒಬ್ಬರನ್ನೊಬ್ಬರು ಅರ್ಥ ಮಾಡಿಕೊಳ್ಳುವುದು ಬೇಡ್ವಾ? ಸ್ವಲ್ಪ ದಿನ ಕಳೀಲಿ ಇರಿ.
ನಾವೇ ಗುಡ್ ನ್ಯೂಸ್ ಹೇಳ್ತೀವಿ.
ಅಲ್ಲಿವರೆಗೂ ಅನು ಮುಂದೆ ಈ ವಿಷಯ ಮಾತಾಡಬೇಡಿ.” ತಾಕೀತು ಮಾಡಿದ.
ತನ್ನವಳಾಗುವವಳ ಪೂರ್ತಿ ಸ್ಟಡಿ ಮಾಡೇ ಬಿಡಬೇಕೆಂದು ನಿರ್ಧರಿಸಿದ.
ಅನುವಿಗೆ ಗೊತ್ತಾಗದಂತೆ ಅವಳ ಬಗ್ಗೆ ತಿಳಿಯುವ ಪ್ರಯತ್ನ ನಡೆಸಿದ.
ಆಸ್ಪತ್ರೆಯ ಕೆಲಸಗಳ ನಡುವೆ ತನ್ನ ಬಗ್ಗೆ ಯೋಚಿಸಲು ರಾಕೇಶನಿಗೆ ಸಮಯವೇ ಸಿಗಲಿಲ್ಲ.
ಆಸ್ಪತ್ರೆಯಲ್ಲಿ ಮುಳುಗಿ ಹೋದ.
ಶಿವಪ್ರಸಾದ್ ಈಗ ಎಲ್ಲಾ ಗಂಡಸರಂತೆ ಇದ್ದ.
ತನಗೆ ಚಿಕಿತ್ಸೆ ನೀಡಿ ಎಲ್ಲರಂತೆ ಮಾಡಿದ ರಾಕೇಶ್ಗೆ ಕೃತಜ್ಞನಾಗಿದ್ದ.
ನೆಮ್ಮದಿಯಿಂದ ಮದುವೆಯಾಗಲು ನಿರ್ಧರಿಸಿದ್ದ.
ಮದುವೆಯಾಗುವ ಹುಡುಗಿಯನ್ನು ಜೊತೆಯಲ್ಲಿ ಕರೆತಂದು ರಾಕೇಶ್‌ಗೆ ಪರಿಚಯಿಸಿ ಲಗ್ನ ಪತ್ರಿಕೆ ನೀಡಿದ.
ಮದುವೆಗೆ ಬರಲೇಬೇಕೆಂದು ಒತ್ತಾಯಿಸಿದ್ದ.
ಶಿವಪ್ರಸಾದ್ ಎಲ್ಲರಂತಾಗಿ ಮದುವೆಯ ಬಗ್ಗೆ ಕನಸು ಕಾಣಲಾರಂಭಿಸಿದ್ದು ರಾಕೇಶ್‌ಗೆ ಸಂತಸ ತಂದಿತು.
ತಾನೇನಾದರೂ ಇಲ್ಲಿಗೆ ಬಾರದೆ ಇದ್ದಲ್ಲಿ ನಿಜಕ್ಕೂ ತನ್ನ ಜೀವನವೇ ಹಾಳಾಗಿ ಆತ್ಮಹತ್ಯೆ ಮಾಡಿಕೊಂಡು ಬಿಡುತ್ತಿದ್ದ.
ದೇವರಂತೆ ನನಗೆ ಬದುಕು ನೀಡಿದಿರಿ ಎಂದು ಕೊಂಡಾಡುವಾಗ ತನ್ನ ವೃತ್ತಿ ಬದುಕಿನ ಸಾರ್ಥಕತೆಯನ್ನು ಅನುಭವಿಸಿದ್ದ.
ಶಾರದೆಯ ಗಂಡನನ್ನು ಕರೆಸಿ ಹೊರಗಿನ ಚಾಳಿಯನ್ನೆಲ್ಲ ಬಿಟ್ಟು ಹೆಂಡತಿಯೊಡನೆ ಪ್ರೀತಿಯಿಂದಿರುವಂತೆ ಉಪದೇಶಿಸಿದ.
ಬದಲಾಗದೆ ಹೋದಲ್ಲಿ ಶಾರದೆ ಏನಾದರೂ ಮಾಡಿಕೊಂಡು ಸತ್ತರೆ ಅದಕ್ಕೆ ನೀನೇ ಕಾರಣವೆಂದು ಪೋಲೀಸರಿಗೆ ತಿಳಿಸಿ ಅರೆಸ್ಟ್ ಮಾಡಿಸುವುದಾಗಿ ಹೆದರಿಸಿದ.
ಪಾಪ ಅತನೂ ಅಮಾಯಕನೇ ಹೆದರಿಬಿಟ್ಟ.
 ಜೊತೆಗೆ ಹೊರಗಿನ ಹೆಣ್ಣುಗಳ ಸಹವಾಸದಿಂದ ಏಡ್ಸ್ ಬರುವುದಾಗಿ, ಏಡ್ಸ್ ಬಂದರೆ ಅದಕ್ಕೆ ಚಿಕಿತ್ಸೆಯೇ ಇಲ್ಲವೆಂದು ಮನದಟ್ಟು ಮಾಡಿದ.
ಅಷ್ಟೊಂದು ಚೆನ್ನಾಗಿರೋ ಹೆಂಡತಿ, ಮುದ್ದಾದ ಮಗು ಇದ್ದರೂ ಯಾಕೆ ಈ ದುರಭ್ಯಾಸ ನೆಮ್ಮದಿಯಾಗಿದ್ದು ಮಗನ ಅಭ್ಯುದಯದತ್ತ ಗಮನ ಹರಿಸೆಂದು ಹಿರಿಯಣ್ಣನಂತೆ ಕುಳಿತು ಬುದ್ಧಿ ಹೇಳಿದ.
ಇವೆಲ್ಲವೂ ಅವನಲ್ಲಿ ಕೆಲಸ ಮಾಡಿತು.
ದೊಡ್ಡ ಮನುಷ್ಯರಂತಿರೊ ಡಾಕ್ಟರ್ ಹೇಳಿದ ಮೇಲೆ ಅವರ ಮಾತನ್ನ ಕೇಳಲೇಬೇಕು ಎಂದು ಆತ ನಿರ್ಧಾರ ಮಾಡಿದ.
ಯಾವಾಗ ಹೆಂಡತಿಯನ್ನು ಪ್ರೀತಿಯಿಂದ ನೋಡಿಕೊಳ್ಳುತ್ತ ಹೊರಗಿನ ಚಾಳಿ ಬಿಟ್ಟು ಮನೆಯಲ್ಲಿಯೇ ಇರತೊಡಗಿದನೋ ಆವಾಗಲಿಂದ ಶಾರದೆಯ ಮೈ ಮೇಲೆ ದೆವ್ವವಾಗಲಿ, ದೇವರಾಗಲಿ ಬರುವುದು ನಿಂತೇ ಹೋಯಿತು.
ಇಂತಹ ಎಷ್ಟೋ ಪ್ರಕರಣಗಳು ಇಲ್ಲಿವರೆಗೂ ಬಾರದ ಜನರ ಮೌಢ್ಯದಿಂದ ದುರಂತವನ್ನಪ್ಪುತ್ತಿರುವುದು ಸಹಜವಾಗಿತ್ತು.
ಇಂದಿಗೂ ಕೂಡ ಮನೋವೈದ್ಯರನ್ನು ಕಾಣಲು ಜನ ಹೆದರುತ್ತಾರೆ.
ಎಲ್ಲಿ ಹುಚ್ಚು ಎನ್ನುವ ಹಣೆ ಪಟ್ಟಿ ಅಂಟಿಬಿಡುವುದೋ ಎಂದು ಹಿಂತೆಗೆಯುತ್ತಾರೆ.
ಆಸ್ಪತ್ರೆಗಳಲ್ಲಿರುವ ಎಷ್ಟೋ ಕೇಸುಗಳು ಹೀಗೆ ವೈದ್ಯರ ಚಿಕಿತ್ಸೆಗೆ ಬಗ್ಗದೆ ಶಾಶ್ವತವಾಗಿ ಮಾನಸಿಕ ಅಸ್ವಸ್ಥರಾಗಿದ್ದಾರೆ.
ಪ್ರಾರಂಭದಲ್ಲಿಯೇ ಬಂದರೆ ಕೇವಲ ಮಾತುಕತೆಗಳಲ್ಲಿಯೇ ಎಷ್ಟೋ ರೋಗಗಳನ್ನು ವಾಸಿ ಮಾಡಿಬಿಡಬಹುದು.
ಒಂದೆರಡು ಸಿಟ್ಟಿಂಗ್‌ಗಳೇ ಸಾಕು.
ಮನಸ್ಸಿನ ಖಾಯಿಲೆಗಳನ್ನು ವಾಸಿಮಾಡಲು.
ಅಪ್ತ ಸಮಲೋಚನೆಗಳಿಂದಲೇ ಸೂಕ್ಷ್ಮ ಮನಸ್ಸು ಗಳಿಗೆ ಬಡಿದಿರುವ ಕರಾಳ ಛಾಯೆಯ ತರಿಸಿಬಿಟ್ಟರುವ ಎಷ್ಟೋ ಪ್ರಕರಣಗಳು ತನ್ನ ಮುಂದಿವೆ.
ಈ ಜನತೆಯ ಮೌಢ್ಯ ಕರಗುವುದೆಂದೋ, ಆಸ್ಪತ್ರೆಗಳಲ್ಲಿ ದಾಖಲಾಗುತ್ತಿರುವ ಅಪಾಯ ಗಡಿ ಮುಟ್ಟಿರುವ ರೋಗಿಗಳ ಸಂಖ್ಯೆ ಕಡಿಮೆಯಾಗುವುದೆಂದೂ ಯೋಚಿಸುತ್ತ ಕುಳಿತವನಿಗೆ ಹೊರಗೆ ಯಾರೊ ಬಂದಿದ್ದರಿಂದ ಅಟೆಂಡರ್‌ಗೆ ತಿಳಿಸಿದ ಕರೆ ತಾ ಎಂದು ಬರುವವರನ್ನು ಎದಿರುಗೊಳ್ಳುವ ಸಿದ್ದತೆ ನಡೆಸಿದ ರಾಕೇಶ್. 
ದಂಪತಿಗಳಿರಬೇಕು ಇನ್ನು ಚಿಕ್ಕ ವಯಸ್ಸು.
ಜೊತೆಯಲ್ಲಿ ಮುದ್ದಾದ ಮಗು.
ಯಾರಿಗಪ್ಪ ಖಾಯಿಲೆ ಎಂದುಕೊಂಡ.
ಗಂಡನೇ ಮೊದಲು ಪ್ರಾರಂಭಿಸಿದ.
“ಈಕೆ ನನ್ನ ಹೆಂಡತಿ ಶಾಲು, ನಮಗೆ ಒಬ್ಬಳೇ ಮಗಳು.
ಮಗಳ ಮೇಲೆ ನಮ್ಮಿಬ್ಬರಿಗೂ ತುಂಬಾ ಪ್ರೀತಿ ಶಾಲಿನಿಗಂತೂ ನನ್ನ ಎರಡರಷ್ಟು ಅಕ್ಕರೆ, ಈಗೊಂದು ವಾರದಿಂದ ವಿಚಿತ್ರವಾಗಿ ಆಡ್ತಾ ಇದ್ದಾಳೆ” ಮುಂದೆ ಹೇಳಲಾರದೆ ನಿಲ್ಲಿಸಿದ.
ಶಾಲಿನಿ ತಲೆ ತಗ್ಗಿಸಿ ಕುಳಿತುಬಿಟ್ಟಿದ್ದಳು.
“ಪರ್‍ವಾಗಿಲ್ಲ ಹೇಳಿ, ಹೇಗೆ ಆಡ್ತಾರೆ ಶಾಲಿನಿ.”
ಹೇಗೆ ಹೇಳುವುದೆಂದು ತಿಳಿಯದೆ ಅರೆಕ್ಷಣ ಒದ್ದಾಡಿದ.
ರಾಕೇಶ್ ಅವನಿಗೆ ಸಮಯ ಕೊಟ್ಟು ಸುಮ್ಮನೆ ಅವನನ್ನು ನೋಡುತ್ತಾ ಕುಳಿತ.
“ಸಾರ್, ಇವಳ ಮನಸ್ಸಿನಲ್ಲಿ ಏನೇನೋ ಕೆಟ್ಟ ಕಲ್ಪನೆಗಳು ತುಂಬಿಕೊಂಡುಬಿಟ್ಟಿವೆ.
ನಮ್ಮ ಮಗುವನ್ನು ಯಾರಾದ್ರೂ ಕಿಡ್ನ್ಯಾಪ್ ಮಾಡಿ, ಅತ್ಯಾಚಾರ ಮಾಡಿ ಸಾಯಿಸಿಬಿಡ್ತಾರೆ ಅಂತ ಸದಾ ಅಳ್ತಾ, ಮಗು ಜೀವಂತವಾಗಿದ್ರೆ ತಾನೇ ಹಾಗಾಗೋದಿಕ್ಕೆ ಸಾಧ್ಯ.
ಅವಳು ಬದುಕುವುದೇ ಬೇಡ ಅಂದುಕೊಂಡು ತಾನೇ ಮಗುನಾ ಸಾಯಿಸೋಕೆ ಪ್ರಯತ್ನಪಡ್ತಳೆ.
ಅವಳ ಜೊತೆ ಮಗುನಾ ಬಿಡೋದಿಕ್ಕೆ ಭಯವಾಗುತ್ತೆ.
ನಾನೂ ಸಾಯ್ತಿನಿ.
ಅವಳನ್ನೂ ಸಾಯಿಸ್ತಿನಿ ಅಂತಾ ಗೊಳೋ ಅಂತಾ ಅಳ್ತಾಳೆ.
ಯಾರು ಎಷ್ಟು ಸಮಾಧಾನ ಮಾಡಿದ್ರೂ ಮಾಡಿಕೊಳ್ಳಲ್ಲ.
ಹಾಗೆಲ್ಲ ಆಗಲ್ಲ ಅಂದ್ರೂ ನಂಬಲ್ಲ.
ನಂಗಂತೂ ಸಾಕಾಗಿ ಹೋಗಿದೆ ಸಾರ್.”
ತನ್ನ ಪಾಡಿಗೆ ತಾನು ಆಡಿಕೊಳ್ಳುತ್ತಿದ್ದ ಮಗುವಿನಡೆ ದೃಷ್ಟಿ ಹರಿಸಿದ ರಾಕೇಶ.
ಮೂರು ವರ್ಷದ ಮುದ್ದಾದ ಕೂಸು.
ನೋಡಿದವರನ್ನ ತಟ್ಟನೆ ಸೆಳೆಯುವ ಮುಗ್ಧತೆ, ಆಕರ್ಷಣೆ.
“ಹಲೋ ಏನ್ ಪುಟ್ಟ ನಿನ್ನ ಹೆಸರು.” ಕನ್ನೆ ಹಿಂಡುತ್ತ ಕೇಳಿದ.
“ಧಾರವಿ” ಮುದ್ದಾಗಿ ಉಲಿಯಿತು.
“ಬರ್‍ತಿಯ ನನ್ನ ಹತ್ತಿರ.
ಚಾಕಲೇಟು ಕೊಡ್ತಿನಿ.” ಕೈ ನೀಡಿದ.
“ಬೇಡಾ, ಬೇಡಾ.
ಹೋಗಬೇಡ ಧಾರವಿ, ಯಾರ ಹತ್ರನೂ ಹೋಗಬೇಡ.” ಜೋರಾಗಿ ಚೀರಿದಳು ಶಾಲಿನಿ.
“ನೋಡಿದ್ರಾ ಸಾರ್, ಹೀಗೆ ಯಾವ ಗಂಡಸರೂ ಮಗೂನಾ ಮಾತನಾಡಿಸಬಾರದು.
ಮುಖಕ್ಕೆ ಹೊಡೆದಂತೆ ಹೇಳಿಬಿಡ್ತಾಳೆ.
ಬೀದಿಲಿ ಹೋಗೋರು ಮಾತಾಡಿಸುವಂತಿಲ್ಲ, ಮನೆಗೆ ಬಂದವರೂ ಮಾತಾಡಿಸುವಂತಿಲ್ಲ.
ಅದು ಹೋಗ್ಲಿ, ನಮಗೆ ಪರಿಚಯದವರು, ನನ್ನ ಫ್ರೆಂಡ್ಸ್ ಯಾರೂ ಈ ಮಗು ಕಡೆ ನೋಡೋ ಹಾಗೆ ಇಲ್ಲಾ.
ಇವಳಿಂದ ಎಲ್ಲರ ಮುಂದೂ ಅವಮಾನವಾಗಿ ಬಿಟ್ಟಿದೆ.
ಪ್ರಪಂಚದಲ್ಲಿ ಯಾರಿಗೂ ಇಲ್ಲದೆ ಇರೋ ಮಗಳ ಸಾರ್ ಇವಳಿಗೆ ಇರುವುದು?
ನಾನು ಹೆತ್ತ ತಂದೆ ತಾನೇ?
ನನಗಿಂತಲೂ ಕಾಳಜಿನಾ ಇವಳಿಗೆ.” ಬೇಸತ್ತು ಜಿಗುಪ್ಸೆಯಿಂದ ನುಡಿದ. 
“ಕೂಲ್‌ಡೌನ್ ಏನಾಗಿದೆ ಅಂತ ಬೇಸರ ಮಾಡ್ಕೊತಿದಿರಾ.
ಪ್ರತಿಯೊಬ್ಬ ತಾಯಿಗೂ ಹೀಗೆ ತಮ್ಮ ಮಗು ಕಾಳಜಿ.
ತಂದೆಗಿಂತಲೂ ತಾಯಿಗೇ ಹೆಚ್ಚಿನ ಸೆಂಟಿಮೆಂಟ್.
ನೀವೇನು ವರಿ ಮಾಡ್ಕೋಬೇಡಿ.
ನಿಮ್ಮಾಕೆಗೆ ಏನೂ ಆಗಿಲ್ಲ.
ಮಗು ಮೇಲೆ ಹೆಚ್ಚಿನ ಪ್ರೀತಿ ಅವರನ್ನ ಹೀಗೆ ಮಾಡ್ತಾ ಇದೆ, ನಾನು ಮಾತಾಡ್ತಿನಿ.
ನೀವು ಮಗುವಾ ಕರ್ಕೊಂಡು ಹೊರಗಡೆ ಹೋಗಿ.”
ಆತ ಮರು ಮಾತಾಡದೆ ಮಗುವನ್ನು ಎತ್ತಿಕೊಂಡು ಹೊರಡಲು ಅನುವಾದ ತಕ್ಷಣವೇ ಮಗುನ ಕೈಯಿಂದ ಕರ್‍ಕೊಂಡು ಬಿಗಿಯಾಗಿ ಅಪ್ಪಿಕೊಂಡು, “ನಾ ಕಳಿಸಲ್ಲ, ನನ್ನ ಮಗಳು ನನ್ನ ಕಣ್ಣು ಮುಂದೆನೇ ಇರಬೇಕು, ಮುಖದಲ್ಲಿ ಉನ್ಮಾದತೆ.
ಆತ ಕೆಂಪಗಾಗಿ ಹೋದ.
“ಮಗು ಇಲ್ಲೇ ಇರಲಿ ಬಿಡಿ, ನೀವು ಹೋಗಿ” ಆಚೆ ಕಳಿಸಿದ.
“ಶಾಲಿನಿ, ಮಗು ಈಗ ನಿಮ್ಮ ಹತ್ರನೇ ಇದೆಯಲ್ಲ.
ಅವಳನ್ನ ಬಿಡಿ ಆಟ ಆಡಿಕೊಂಡಿರಲಿ.
ನೋಡಿ ಹೇಗೆ ಹೆದರಿದೆ, ಶಾಲಿನಿ ಬಿಡಿ.
ಇಲ್ಯಾರು ಇಲ್ಲವಲ್ಲ.
ಅನುಮಾನಿಸುತ್ತ ಇಷ್ಟವಿಲ್ಲದವಳಂತೆ ಮೆಲ್ಲನೆ ಕೆಳಗೆ ಬಿಟ್ಟಳು.
ಅದು ತನ್ನ ಕೈಯಲ್ಲಿದ್ದ ಬಾಲಿನೊಂದಿಗೆ ಆಟವಾಡತೊಡಗಿತು.
“ಶಾಲಿನಿ, ಈ ಪುಟ್ಟ ಮಗೂನಾ ಯಾರಾದ್ರೂ ಅತ್ಯಾಚಾರ ಮಾಡೋಕೆ ಸಾಧ್ಯಾನಾ.”
“ಯಾಕೆ ಇಲ್ಲಾ ಪಾಪಿ ನನ್ನ ಮಕ್ಕಳು ವಯಸ್ಸು, ಪುಟ್ಟ ಮಕ್ಕಳು ಅಂತಾ ನೋಡ್ತಾರಾ?” ರೋಷದಿಂದ ತತ್ತರಿಸಿದಳು.
“ಎಕ್ಸೈಟ್ ಆಗಬೇಡಿ.
ಹೀಗಾಗಿರುವುದನ್ನು ಎಲ್ಲಾದರೂ ನೋಡಿದ್ರಾ?”
“ದಿನಾ ಪೇಪರಲ್ಲಿ ನೋಡಲ್ವಾ, ಆವತ್ತೊಂದು ದಿನ ಟಿವಿಲೂ ತೋರಿಸಿದರಲ್ಲ.”
ಯಾವನೋ ರಾಕ್ಷಸ ಆ ಹುಡುಗಿನಾ ರೇಪ್ ಮಾಡಿ, ಪೆಟ್ರೋಲ್ ಹಾಕಿಕೊಂದು ಬಿಟ್ಟನಲ್ಲ.
ಆ ಮಗೂಗೆ ಅದೆಷ್ಟು ನೋವಾಗಿರಬಹುದು.
ಅದು ಎಷ್ಟು ನೋವಿನಿಂದ ಚೀರಾಡ್ತೋ, ಆ ನೋವನ್ನ ಹೇಗೆ ಸಹಿಸ್ತೋ, ಪರಮಾತ್ಮ ಆ ದೇವರು ಎಲ್ಲಿದ್ದಾನೆ.
ಅವನು ಇದ್ದಿದ್ದರೆ ಹಸುಳೆಗೆ ಈ ರೀತಿ ಮಾಡ್ತಾ ಇದ್ನ.
ಆ ಮಗು ಅಮ್ಮ ಅಮ್ಮ ಅಂತಲೇ ಪ್ರಾಣ ಬಿಟ್ಟಿರಬೇಕು.” ಗೊಳೋ ಅಂತ ಅಳೋಕೆ ಪ್ರಾರಂಭಿಸಿಬಿಟ್ಟಳು.
ತನ್ನ ಕಣ್ಣ ಮುಂದೆಯೇ ಆ ಘಟನೆ ನಡೆದಿದೆ.
ತನ್ನ ಮಗುವೇ ಪ್ರಾಣಬಿಟ್ಟಿದೆ ಅನ್ನುವ ಥರಾ ದುಃಖಿಸುತ್ತಾ ಇರುವುದನ್ನು ನೋಡಿ ರಾಕೇಶ್‌ಗೆ ಖೇದವೆನಿಸಿತು.
ತಾನಾಗೆಯೇ ಸಮಾಧಾನಿಸಿಕೊಳ್ಳುವ ತನಕ ಸುಮ್ಮನಿದ್ದು ಬಿಟ್ಟ.
ನಿಧಾನವಾಗಿ ಆಕೆ ಸ್ಥಿಮಿತಕ್ಕೆ ಬಂದು ಕಣ್ಣೀರು ಒರೆಸಿಕೊಂಡಳು.
“ಶಾಲಿನಿಯವರೇ, ಪ್ರಪಂಚದಲ್ಲಿ ಎಷ್ಟು ಹೆಣ್ಣು ಮಕ್ಕಳಿರಬಹುದು.
ಆ ಎಲ್ಲಾ ಹೆಣ್ಣು ಮಕ್ಕಳಿಗೂ ಹೀಗೆ ಅಗುತ್ತಾ.
ದುರದೃಷ್ಟ ಎಲ್ಲೋ ಒಂದೊಂದು ಸಲ ಹೀಗಾಗಬಹುದು.
ಅದು ನಿಮ್ಮ ಮಗೂಗೆ ಯಾಕೆ ಆಗುತ್ತೇ ಹೇಳಿ.
ಒಂದು ವೇಳೆ ಹಾಗೆ ಆಯ್ತು ಅನ್ನಿ.
ಅದನ್ನೆಲ್ಲ ಎದುರಿಸೋ ಶಕ್ತಿ ನಮ್ಮ ಮನಸ್ಸಿಗೆ ಬರಬೇಕು. ”
“ಹಾಗನ್ನಬೇಡಿ ನನ್ನಿಂದ ತಡ್ಯೋಶಕ್ತಿ ಇಲ್ಲಾ.
ನನ್ನ ಮಗಳಿಗೆ ಏನೂ ಆಗಬಾರದು.” ಅಂಗಲಾಚಿ ಬೇಡಿಕೊಂಡಳು.
“ಹೋಗ್ಲಿಬಿಡಿ, ನಿಮ್ಮ ಮಗುವಿಗೆ ಏನೂ ಆಗುವುದು ಬೇಡ.
ನೀವು ಪುಸ್ತಕಗಳನ್ನು ಓದುತ್ತಿರಾ.”
“ಹೌದು” ಎಂದಳು.
“ಯಾವ ಯಾವ ಪುಸ್ತಕ ಓದ್ತೀರಿ.”
“ಎಲ್ಲಾ ಪತ್ರಿಕೆನೂ ಓದ್ತೀನಿ, ಸುಧಾ, ತರಂಗ, ಪ್ರಿಯಾಂಕ, ಹಾಯ್- ಬೆಂಗಳೂರು ಎಲ್ಲಾನೂ ಓದ್ತಿನಿ.”
“ಅಷ್ಟೊಂದು ಹುಚ್ಚಾ ನಿಮಗೆ.”
“ಆ” ಅಂತ ಕೇಳಿದಳು.
“ಅಂದ್ರೆ ಓದೋ ಹುಚ್ಚು ಅಂತ.”
“ಓದುವುದು ಅಂದ್ರೆ ನಂಗೆ ತುಂಬಾ ಇಷ್ಟ.
ಅದಕ್ಕೆ ಲೈಬ್ರರೀಲಿ ಎಲ್ಲಾ ಪುಸ್ತಕ ತಂದು ಓತ್ತೀನಿ.”
“ಇತ್ತೀಚೆಗೆ ಏನು ಓದಿದ್ರಿ.”
“ಈಗೇನು ಓದ್ತ ಇಲ್ಲಾ ಓದೋಕೆ ಭಯ”
“ಯಾವಾಗಲಿಂದ ಭಯ ಶುರುವಾಯ್ತು.”
“ಹೋದ ತಿಂಗಳು ಅಪ್ರಾಪ್ತ ಬಾಲಕಿಯರ ಮೇಲೆ ಅತ್ಯಾಚಾರ ಅಂತ ಬಂದಿತ್ತಲ್ಲ.
ಸುಮಾರು ಹತ್ತು ಪುಟಗಳಷ್ಟು ಈ ವಿಷಯವೇ ಕೊಟ್ಟಿದ್ದರು.
ಅದನ್ನ ಓದ್ತಾ ಓದ್ತಾ ನಂಗೆ ಭಯ ಶುರುವಾಗಿ ಬಿಡ್ತು.
ಅವತ್ತು ಸಂಜೆ-ಟಿವಿ ನ್ಯೂಸ್ನಲ್ಲಿ ಕೂಡ ಅಂತಹುದೇ ಘಟನೆ ನಡೆದದ್ದನ್ನು ತೋರಿಸಿದರು.
ನಂಗೆ ಏನೇನೋ ನೆನಪಾಗಿಬಿಡ್ತು.” ತಟ್ಟನೆ ನಾಲಿಗೆ ಕಚ್ಚಿಕೊಂಡಳು.
“ನೋಡಿ, ಅಪಘಾತ ಆಗುತ್ತೆ ಅಂತ ವಾಹನಗಳಲ್ಲಿ ಓಡಾಡುವುದನ್ನು ಬಿಡಲು ಸಾಧ್ಯವೇ?
ಎಲ್ಲೋ ಯಾರಿಗೂ ಏನೋ ಆಯ್ತು ಅಂತ ಅದು ನಮಗೆ ಆಗಿದೆ ಅನ್ನುವ ಈ ಸೂಕ್ಷ್ಮತೆ ಒಳ್ಳೆಯದಲ್ಲ ಶಾಲಿನಿ.
ದುರಂತಗಳನ್ನು ಕಂಡಾಗ ಮನಸ್ಸು ಮರುಗುತ್ತದೆ ದ್ರವಿಸುತ್ತದೆ. 
ಆದರೆ ಅದನ್ನ ಸ್ವಲ್ಪ ಹೊತ್ತಲ್ಲಿ ಮನಸ್ಸು ಮರೆತುಬಿಡುತ್ತದೆ.
 ಮರೆಯಲೇಬೇಕು ಹಾಗಾದಾಗ ಮಾತ್ರ ಈ ಭೂಮಿ ಮೇಲೆ ಬದುಕುವುದಕ್ಕೆ ಸಾಧ್ಯ.
ಇಷ್ಟೊಂದು ಸಂವೇದನೆ ಒಳ್ಳೆಯದಲ್ಲ ಶಾಲಿನಿ.
ಮನಸ್ಸನ್ನ ಗಟ್ಟಿ ಮಾಡಿಕೊಳ್ಳಿ.
ಏನೇ ಬಂದರೂ ಎದುರಿಸುವುದನ್ನ ನಾವು ಕಲಿಬೇಕು.
ನಿಮ್ಮ ಮಗಳಿಗೆ ಏನೂ ಆಗುವುದಿಲ್ಲ. 
ಧೈರ್ಯತಂದುಕೊಳ್ಳಿ ಮನಸ್ಸನ್ನ ಬೇರೆಡೆಗೆ ತಿರುಗಿಸೊ ತರಾ ಹವ್ಯಾಸ ಬೆಳೆಸಿಕೊಳ್ಳಿ.
ಮನಸ್ಸನ್ನ ಖಾಲಿಬಿಡಬೇಡಿ.
ಖಾಲಿ ಮನಸ್ಸು ಏನೇನು ಆಲೋಚನೆ ಮಾಡಿ ಆರೋಗ್ಯ ಕೆಡಿಸುತ್ತದೆ.
ಇವತ್ತಿನಿಂದಲೇ ನಿಮ್ಮ ಮನಸ್ಸನ್ನು ಯಾವುದಾದರಲ್ಲಿ ತೊಡಗಿಸಿಕೊಳ್ಳಿ.”ಮನದಾಳಕ್ಕೆ ಮಾತುಗಳು ನಿಧಾನವಾಗಿ ಇಳಿಯುತ್ತಿದ್ದವು.
“ನಾ ಹೇಳಿದ್ದನ್ನ ಫಾಲೋ ಮಾಡ್ತಿರಲ್ಲ, ನೀವು ಹೊರಗೆ ಹೋಗಿ ನಿಮ್ಮನೆಯವರನ್ನ ಕಳುಹಿಸಿ, ಮಗು ಇಲ್ಲೆ ಇರಲಿ.” ಪರೀಕ್ಷಿಸುವಂತೆ ಶಾಲಿನಿಗೆ ಹೇಳಿದ.
ಮಗುವಿನ ಕೈಹಿಡಿದವಳು ಡಾಕ್ಟರ್ ಮುಖ ನೋಡಿದಳು.
‘ಭಯನಾ’ ಪ್ರಶ್ನಿಸಿದ.
ಮತ್ತೇನೆನಿಸಿತೇನೋ ಮಗುವಿನ ಕೈಬಿಟ್ಟು ಹೊರ ಹೋದಳು. 
ಗೆಲುವಿನ ನಗೆ ನಕ್ಕ ರಾಕೇಶ್.
ಒಳಬಂದಾತನಿಗೆ, “ನಿಮ್ಮಾಕೆ ಖಂಡಿತಾ ಹುಷಾರಾಗುತ್ತಾರೆ.
ನೀವು ಬೇಗ ಕರೆದುಕೊಂಡು ಬಂದು ಒಳ್ಳೆಯದು ಮಾಡಿದ್ರಿ.
ಈಗಿನ್ನೂ ಸ್ಪಾರ್ಟಿಂಗ್ ಸ್ಟೇಜ್.
ಹಾಗಾಗಿ ಬೇಗ ಹುಷಾರಾಗಿ ಬಿಡ್ತಾರೆ.
ಅವರ ಮನಸ್ಸು ತುಂಬಾ ಸೂಕ್ಷ್ಮವಾಗಿದೆ.
ಹುಷಾರಾಗಿ ನೋಡಿಕೊಳ್ಳಿ.
ಮಕ್ಕಳ ಮೇಲಾಗುವ ಅತ್ಯಾಚಾರಗಳನ್ನು ಕಲ್ಪಿಸಿಕೊಂಡು ಅವರ ಮನಸ್ಸಿಗೆ ಆಘಾತವಾಗಿದೆ.
ತನ್ನ ಮಗಳಿಗೂ ಅಂತಹ ಸ್ಥಿತಿ ಬಂದರೆ ಅನ್ನೋ ಊಹೆ ಮಾಡಿ ಉನ್ಮಾದ ತಂದುಕೊಂಡಿದ್ದಾರೆ.
ಸದಾ ಅದನ್ನೇ ಯೋಚಿಸಿ ಯೋಚಿಸಿ ಹೀಗಾಗಿದ್ದಾರೆ.
ಅವರ ಮನಸ್ಸು ಆ ರೀತಿ ಆಲೋಚನೆ ಮಾಡದಂತೆ ಎಚ್ಚರಿಕೆ ವಹಿಸಿ.
ಅಂತಹ ಸುದ್ದಿ ಕೇಳದಂತೆ, ನೋಡದಂತೆ ಸ್ವಲ್ಪ ದಿನ ಗಮನಿಸುತ್ತಾ ಇರಿ.
ಏನಾದರೂ ಹವ್ಯಾಸದಲ್ಲಿ ತೊಡಗಿಸಿಕೊಳ್ಳುವಂತೆ ಪ್ರೇರೇಪಿಸಿ ಉನ್ಮಾದ ಕಡಿಮೆಯಾಗೋ ಹಾಗೇ ಮಾತ್ರೆ ಕೊಡ್ತಿನಿ.
ರಾತ್ರಿ ಚೆನ್ನಾಗಿ ನಿದ್ರೆ ಬರುವಂತೆ ಕೂಡ ಮಾತ್ರೆ ಕೊಡ್ತಿನಿ.
ಮುಂದಿನ ವಾರ ಕರ್ಕೊಂಡು ಬರಬೇಕು.
ನೋಡಿ ಮಗುನಾ ಈಗ ಇಲ್ಲೇ ಬಿಡೋಕೆ ಒಪ್ಪಿಕೊಂಡು ಬಿಟ್ಟರು ನಿಮ್ಮಾಕೆ.
ಶುಭ ಸೂಚನೆ ”“ಥ್ಯಾಂಕ್ಯೂ ಸರ್, ಇಷ್ಟು ಭರವಸೆ ನೀಡಿದರಲ್ಲ ಅಷ್ಟು ಸಾಕು ಅವಳು ಹುಷಾರಾದಷ್ಟೆ ಸಂತೋಷ ಆಗ್ತಾ ಇದೆ.
ನೀವು ಹೇಳಿದಂತೆ ಮಾಡ್ತಿನಿ.
ಮಗುನಾ ಇಷ್ಟು ಸುಲಭವಾಗಿ ಬಿಟ್ಟು ಹೊರಗೆ ಬರುತ್ತಾಳೆ ಅಂತ ನಾನು ಅಂದುಕೊಂಡಿರಲೇ ಇಲ್ಲ.
ಒಂದು ಕ್ಷಣ ಕೂಡ ಧಾರವಿ ಅವಳ ಕಣ್ಮುಂದಿನಿಂದ ದೂರ ಆಗುವ ಹಾಗಿರಲಿಲ್ಲ.
ಸದಾ ಕಣ್ರೆಪ್ಪೆಯಂತೆ ಕಾಯ್ತ ಇದ್ದಳು.
ಈ ವಿಪರೀತ ನೋಡಿ ನೋಡಿ ಸಾಕಾಗಿ ಹೋಗಿದ್ದೆ.”
ನಿಜವಾದ ಸಂತಸ ಆತನ ಮುಖದಲ್ಲಿ ಎದ್ದು ಕಾಣುತ್ತಿತ್ತು.
“ನಾಲ್ಕು ಸಿಟ್ಟಿಂಗ್ ಬೇಕಾಗಬಹುದು.
ವಾರ ವಾರ ಕರೆತನ್ನಿ.
ಈ ಟ್ರೀಟ್‌ಮೆಂಟಿನಲ್ಲಿ ಔಷಧಿ ಮಾತ್ರೆಗಿಂತ ನಿಮ್ಮಾಕೆ ಮನಸ್ಸು ನನಗೆ ಸಹಕರಿಸಬೇಕು.
ನಾ ಹೇಳಿದಂತೆ ಕೇಳಿದರೆ ಇನ್ನೆರಡು ತಿಂಗಳಲ್ಲಿ ಮಾಮೂಲಿ ಸ್ಟೇಜ್‌ಗೆ ಬರುತ್ತಾರೆ.
ವಾರವಾರ ಕರೆತರುವುದನ್ನ ಮಾತ್ರ ತಪ್ಪಿಸಬೇಡಿ.”
“ಇಲ್ಲಾ ಸಾರ್, ಎಷ್ಟು ಕಷ್ಟವಾದ್ರೂ ಪರ್‍ವಾಗಿಲ್ಲ ಶಾಲಿನಿ ಮೊದಲಿನ ಥರಾ ಆಗಿಬಿಟ್ಟರೆ ಸಾಕು.
ಖಂಡಿತಾ ಕರ್ಕೊಂಡು ಬರ್‍ತಿವಿ.” ರಾಕೇಶನ ಮಾತಿನಲ್ಲಿ ಆತನಿಗೆ ಭರವಸೆ ಬಂದಿತ್ತು.
ಅವರು ಅತ್ತ ಹೋದೋಡನೆಯೇ ಒಂದೆರಡು ಸಾರಿ ಕರ್‍ಕೊಂಡು ಬಂದು ಪೂರಾ ಗುಣವಾಗೋಕೂ ಮುಂಚೆನೇ ತನ್ನ ಟ್ರೀಟ್‌ಮೆಂಟ್ ನಿಲ್ಲಿಸಿ ಮಗಳ ಇಡೀ ಬಾಳು ಹಾಳು ಮಾಡಿದ ಶೆಟ್ಟರ ನೆನಪಾಯಿತು.
ಒಬ್ಬಳೇ ಮಗಳು.
ಬೇಕಾದಷ್ಟು ಆಸ್ತಿ ಇತ್ತು.
ಮಗಳನ್ನು ಹೊರಗೆ ಕಳಿಸಲಾರದ ಮನಸ್ಥಿತಿಯಲ್ಲಿ, ಯೋಗ್ಯನಾದ ಹುಡುಗನನ್ನು ಹುಡುಕಿ ಮನೆ ಅಳಿಯನನ್ನಾಗಿ ಮಾಡಿಕೊಂಡಿದ್ದರು.
ಹುಡುಗ ವಿದ್ಯಾವಂತ, ರೂಪವಂತ.
ಬಡತನದ ದೆಸೆಯಿಂದಾಗಿ, ಶೆಟ್ಟರ ಮಗಳು ವಾಣಿ ಸಾಧಾರಣವಿದ್ದರೂ ಒಪ್ಪಿಕೊಂಡುಬಿಟ್ಟಿದ್ದ.
ಒಂದು ಮಗುವೂ ಆಯಿತು.
ವಾಣಿಗೂ ಸದಾ ಸಂಶಯ.
ಫಿಲಂಸ್ಬಾರ್ ತರಾ ಇರೋ ಗಂಡ ಯಾರಾದ್ರೂ ತೆಳ್ಳಗೆ, ಬೆಳ್ಳಗೆ ಇರೋ ಹುಡುಗಿಯ ಬಲೆಗೆ ಎಲ್ಲಿ ಬಿದ್ದು ಬಿಡುತ್ತಾನೋ ಎಂದು ಸದಾ ಎಚ್ಚರಿಕೆಯಿಂದ ಕಾಯುತ್ತಿದ್ದಳು.
ಮನೆಯ ಮುಂದೆಯೇ ಅಂಗಡಿ.
ಅಂಗಡಿಗೆ ಬರುವ ಗಿರಾಕಿಗಳಲ್ಲಿ ಯಾರಾದರೂ ತನ್ನ ಗಂಡನಿಗೆ ಮರುಳು ಮಾಡಿದರೆ, ಹಾಗೆಂದು ಕೊಂಡೇ ತಾನೂ ಕೂಡ ಅಂಗಡಿಯಲ್ಲಿ ಕುಳಿತುಬಿಡುತ್ತಿದ್ದಳು.
ಪಾಪ ವಾಸುವಿಗೆ ಆ ಕೆಟ್ಟ ಬುದ್ದಿಯೇ ಇರಲಿಲ್ಲ, ಆದರೆ ವಾಣಿ ನಂಬುತ್ತಿರಲಿಲ್ಲ.
ಈ ವಿಷಯಕ್ಕಾಗಿಯೇ ಪ್ರತಿದಿನ ಜಗಳ ಅವರಲ್ಲಿ.
ವಾಸುವಿಗೂ ಸಾಕಾಗಿ ಹೋಯಿತು.
ಯಾರ ಜೊತೆ ಮಾತಾಡಿದ್ರೂ ಅವರ ಜೊತೆ ಸಂಬಂಧ ಕಲ್ಪಿಸಿ ಮಾತನಾಡುವ ಹೆಂಡತಿ ಬಗ್ಗೆ ರೋಸಿ ಹೋದ.
ಅದೊಂದು ದಿನ ಒಬ್ಬಾಕೆ ಬಂದು ಸಾಮಾನು ಲಿಸ್ಪ್ ಕೊಟ್ಟು ಏನೋ ಮಾತಾಡಿಕೊಂಡು ನಕ್ಕಿದ್ದಳು.
ವಾಸು ಕೂಡ ಪ್ರತಿಯಾಗಿ ನಕ್ಕಿದ್ದ.
ಸರಿ ಯುದ್ಧ ಆರಂಭವಾಗಿಯೇ ಬಿಟ್ಟಿತು.
ಮಾತು ಮಾತಿಗೆ ಬೆಳೆದು ಕೋಪದಲ್ಲಿ ವಾಸು ತೂಕ ಮಾಡುತ್ತಿದ್ದ ಬಟ್ಟಿನ್ನೆ ಎತ್ತಿ ವಾಣಿಗೆ ಕುಕ್ಕಿಬಿಟ್ಟಿದ್ದ.
ಏಟು ಎಲ್ಲಿಗೆ ತಗುಲಿತೋ ಅಥವಾ ಗಂಡ ಹೊಡೆದನೆಂಬ ಶಾಕ್‌ಗೂ ವಾಣಿ ಸಂಪೂರ್ಣ ಮಂಕಾಗಿ ಬಿಟ್ಟಳು.
ಮೊದಲಿನ ಚಟುವಟಿಕೆ ಇಲ್ಲವೇ ಇಲ್ಲ.
ಗಾಬರಿಗೊಂಡ ವಾಸು ಇಲ್ಲಿಗೆ ಕರೆತಂದಿದ್ದ.
ನಿಧಾನವಾಗಿಯಾದರೂ ವಾಣಿ ಮೊದಲಿನಂತಾಗುವ ಭರವಸೆ ತನ್ನಲ್ಲಿತ್ತು.
ಒಂದಾರು ತಿಂಗಳಾದರೂ ಬೇಕಿತ್ತು ಟ್ರೀಟ್‌ಮೆಂಟಿಗೆ.
ಸ್ವಲ್ಪ ಚೇತರಿಸಿಕೊಂಡು ವಾಣಿ ಗೆಲುವಾಗಿದ್ದಳು.
ಅಷ್ಟರಲ್ಲಿ ಶೆಟ್ಟರು ಇಲ್ಲಿಗೆ ಕರೆತರುವುದನ್ನು ಸಂಪೂರ್ಣವಾಗಿ ವಿರೋಧಿಸಿಬಿಟ್ಟರು.
ತಮ್ಮ ಮಗಳು ಹುಚ್ಚಿ ಯಲ್ಲ, ಮತ್ಯಾಕೆ ಹುಚ್ಚಾಸ್ಪತ್ರೆಗೆ ಕರೆದುಕೊಂಡು ಹೋಗಬೇಕು.
ಈಗಾಗಲೇ ತಮ್ಮ ನೆಂಟರಿಷ್ಟರೆಲ್ಲ ಆಡಿಕೊಳ್ಳುತ್ತಿದ್ದಾರೆ.
ಏನಾದರೂ ಸರಿ ಆಸ್ಪತ್ರೆಗೆ ಕಳಿಸಲ್ಲ ಅಂತಾ ಹಠ ಹಿಡಿದು ಕುಳಿತುಬಿಟ್ಪರು.
ಮಗಳ ಆರೋಗ್ಯಕ್ಕಿಂತ ನೆಂಟರಿಷ್ಟರ ಮಾತುಗಳೇ ಹೆಚ್ಚಾಗಿತ್ತು.
ಸಾಲದ್ದಕ್ಕೆ ಕೊಂಚ ಗೆಲುವಾಗಿದ್ದಳಲ್ಲ, ಇನ್ನು ಸರಿ ಹೋಗಿಬಿಡುತ್ತಾಳೆ ಅನ್ನೋ ಧೈರ್ಯ ಬೇರೆ.
ವಾಸು ಎಷ್ಟೇ ಹೇಳಿದ್ರೂ ಕೇಳಲಿಲ್ಲ.
ಅವರ ಹಠಕ್ಕೆ ಮಣಿದು ಸುಮ್ಮನಾಗಿ ಬಿಟ್ಟ.
ಹುಡುಗಿಯ ಬಾಳು ಹಾಳಾಗಬಾರದೆಂದು ಸ್ವತಃ ತಾನೇ ಅವರ ಮನೆಗೆ ಹೋಗಿದ್ದರೂ ಖಡಾಖಂಡಿತವಾಗಿ ನಿರಾಕರಿಸಿಬಿಟ್ಟಿದ್ದರು.
ಏನೂ ಮಾಡಲಾರದೆ ವಾಣಿಗಾಗಿ ಮರುಗುತ್ತಾ ಕೈಚೆಲ್ಲಿದ್ದ.
ಯಾವಾಗ ಮಾತ್ರೆಗಳನ್ನು ನಿಲ್ಲಿಸಿಬಿಟ್ಟಿರೊ ಅವುಗಳ ಪ್ರಭಾವದಿಂದ ಗೆಲುವಾಗಿರುತ್ತಿದ್ದ ವಾಣಿ ಮತ್ತೇ ಮಂಕಾಗತೊಡಗಿದಳು.
ದೇವರು, ಮಂತ್ರ, ತಂತ್ರ ಅಂತಾ ಇಡೀ ವರ್ಷ ಕಳೆದುಬಿಟ್ಟರು.
ಯಾವ ಮಂತ್ರಕ್ಕೂ, ಯಾವ ದೇವರಿಗೂ ವಾಣಿಯನ್ನು ಸರಿ ಮಾಡಲಾಗಿರಲಿಲ್ಲ.
ಕೊನೆಗೆ ಸೋತು ಇತ್ತ ಬಂದಿದ್ದರು.
ಆದರೆ ಕೈಮೀರಿ ಹೋಗಿತ್ತು.
ಖಾಯಿಲೆ ಹಳೆಯದಾಗಿ ಬಿಟ್ಟಿತ್ತು.
ಇನ್ನೆಂದೂ ಆಕೆಯನ್ನು ಮೊದಲಿನ ವಾಣಿಯನ್ನಾಗಿ ಮಾಡಲು ಸಾಧ್ಯವಿರಲಿಲ್ಲ.
ಆದರೂ ಧೈರ್ಯಗೆಡದೆ ಮತ್ತೇ ಟ್ರೀಟ್ಮೆಂಟ್ ಪ್ರಾರಂಭಿಸಿದ್ದ.
ಸ್ವಲ್ಪ ಸುಧಾರಿಸಿದಳು.
ಸಣ್ಣ ಮಗುವಿನಂತೆ ಎಲ್ಲವನ್ನು ಹೇಳಬೇಕಾಗಿತ್ತು.
ಮುಖ ತೊಳಿ, ಸ್ನಾನ ಮಾಡು, ಊಟ ಮಾಡು, ಹೀಗೆ ಪ್ರತಿಯೊಂದು ಹೇಳಿ ಹೇಳಿ ಮಾಡಿಸಬೇಕಿತ್ತು.
ಹೇಳದಿದ್ದರೆ ಅಂದೆಲ್ಲ ಸುಮ್ಮನೇ ಇದ್ದು ಬಿಡುತ್ತಿದ್ದಳು.
ಒಳಿತಾವುದು, ಕೆಡುಕು ಯಾವುದು, ಸಂತೋಷ ಅಂದ್ರೇನು, ದುಃಖ ಅಂದ್ರೇನು ಇವ್ಯಾವುದರ ಸಂವೇದನೆ ಆಕೆಗಿರಲಿಲ್ಲ.
ಮೊದಲಿನಂತೆ ಮಂಕಾಗಿ ಇರದಿದ್ದರೂ ಸ್ವತಃ ತಾನೇ ಮಾಡುವಷ್ಟು ಬುದ್ದಿ ಓಡುತ್ತಿರಲಿಲ್ಲ.
ಯಾರಾದರೂ ನಕ್ಕರೆ ಪ್ರತಿಯಾಗಿ ನಗುತ್ತಾಳೆ.
ಮಾತಾಡಿದರೆ ಹೌದು, ಇಲ್ಲಾ ಎನ್ನುತ್ತಾಳೆ.
ಸ್ನಾನ ಮಾಡಿಸಿ, ತಿಂಡಿ ತಿನ್ನಿಸಿ ತಲೆಬಾಚಿ ನೀಟಾಗಿ ಸೀರೆ ಉಡಿಸಿ ಕೂರಿಸಿದರೆ ಬೊಂಬೆಯಂತೆ ಕೂರುತ್ತಾಳೆ.
ಯಾರಾದರೂ ಬಂದು ಏಳಿಸುವವರೆಗೂ ಹಾಗೆಯೇ ಕುಳಿತಿರುತ್ತಾಳೆ.
ತಾಯಿಯೋ, ಗಂಡನೋ ಏಳಿಸಿ ಊಟ ಮಾಡಿಸಿ ಮಲಗಿಸಿದರೆ ಮತ್ತೆ ಯಾರಾದರೂ ಬಂದು ಏಳಿಸಬೇಕು.
ಪ್ರತಿಕ್ರಿಯೆ ತೋರದ ಜೀವಂತ ಗೊಂಬೆ.
ತಮ್ಮ ಮಗಳ ಬಾಳನ್ನು ತಾವೇ ಹಾಳು ಮಾಡಿದ ಕೃತ್ಯಕ್ಕಾಗಿ ಪತ್ಚಾತ್ತಾಪ ಪಡುತ್ತಾ ವಿಧಿಯನ್ನು ಹಳಿಯುತ್ತಾರೆ ಶೆಟ್ಟರ ದಂಪತಿಗಳು.
ಎಷ್ಟು ದಿನ ತಾನೇ ವಾಸು ಈ ಹೆಂಡತಿಗಾಗಿ ತನ್ನ ಯೌವನವನ್ನು ಹಾಳು ಮಾಡಿಕೊಂಡಾನು.
ಯಾರಿಗೂ ತಿಳಿಯದಂತೆ ಹೊರಗೊಂದು ಸಂಬಂಧ ವಿರಿಸಿಕೊಂಡಿದ್ದಾನೆ.
ಹಾಗೆಂದು ಹೆಂಡತಿಯ ಬಗ್ಗೆ ತಿರಸ್ಕಾರವಿಲ್ಲ.
ಪ್ರೀತಿಯಿಂದಲೇ ನೋಡಿಕೊಳ್ಳುತ್ತಾನೆ.
ಅತ್ತೆ, ಮಾವರನ್ನು ಗೌರವದಿಂದಲೇ ಕಾಣುತ್ತಾನೆ.
ಹೇಗೋ ಒಂದು ಮಗುವಿದೆಯಲ್ಲಾ ಎಂದು ಮೊಮ್ಮಗನನ್ನು ನೋಡಿಕೊಳ್ಳುತ್ತಾ, ಮಗಳನ್ನು ನೋಡಿಕೊಳ್ಳುತ್ತಾ ವಾಸುವಿನ ಹೊರಗಿನ ಸಂಬಂಧದ ಬಗ್ಗೆ ತಿಳಿದರೂ ತಿಳಿಯದಂತೆ ಸುಮ್ಮನಿದ್ದು ಬಿಟ್ಟಿದ್ದಾರೆ.
ವಾಣಿ ಸಾಯುವ ತನಕವೂ ಚಿಕಿತ್ಸೆ ಪಡೆಯುತ್ತಲೆ ಇರಬೇಕು.
ಎಂದಾದರೊಮ್ಮೆ ತನ್ನ ಟ್ರೀಟ್‌ಮೆಂಟ್ ಫಲಿಸಿ ವಾಣಿ ಮೊದಲಿನಂತಾಗುತ್ತಾಳೆ ಎಂಬ ಆಶಾಕಿರಣ ತನ್ನದು.
ವಾಚ್ ನೋಡಿಕೊಂಡ ಓಹ್ ಆಗ್ಲೆ ಎರಡು ಗಂಟೆ.
ಅಮ್ಮ ಕಾಯ್ತ ಇರ್‍ತಾಳೆ ಎಂದುಕೊಂಡು ಮನೆಗೆ ಹೊರಟ.
ಸುಶ್ಮಿತಾ, ಅಭಿಯ ಮದುವೆಯ ದಿನಾಂಕ ಗೊತ್ತಾಗಿತ್ತು.
ಇನ್ವಿಟೇಷನ್ ಸಿದ್ದವಾಗಿತ್ತು.
ಇಬ್ಬರ ಮನೆಯವರೂ ಪರಸ್ಪರ ಸಂತೋಷವಾಗಿ ಒಪ್ಪಿ ಮದ್ವೆ ನಿಶ್ಚಯಿಸಿದ್ದರು.
ಲಗ್ನಪತ್ರಿಕೆಯನ್ನು ತಂದಾ ಸುಶ್ಮಿತಾ ಅಂದು ಬೆಳಗ್ಗೆಯೇ ಅನುವಿನ ಮನೆಗೆ ಬಂದಳು.
ನೀಲಾಳಿಗೆ ಆಶ್ಚರ್ಯ.
ಎಂದೂ ಬಾರದ ಈ ಹುಡುಗಿ ಮನೆವರೆಗೂ ಅಂತಾ ಹಾರ್ದಿಕವಾಗಿ ಸ್ವಾಗತಿಸಿದಳು.
ಅನುವಿನಿಂದ ಸುಶ್ಮಿತಳ ಮದ್ವೆ ಗೊತ್ತಾಗಿರುವುದು ತಿಳಿದಿತ್ತು.
ಪತ್ರಿಕೆ ಕೊಡಲು ಬಂದಿರಬೇಕೆಂದು ಊಹಿಸಿದಳು.
“ಬರಬೇಕು, ಬರಬೇಕು ಮದುಮಗಳು.
ನಮ್ಮ ಮನೆಗೆ ನೀನು ಬರೋಕೆ ನಿನ್ನ ಮದ್ವೆ ನಿಶ್ಚಯವಾಗುವತನಕ ಕಾಯಬೇಕಾಯ್ತು ನೋಡು.
ಅಂತೂ ಬಂದ್ಯಲ್ಲ ಬಾ. 
ಅನು ರೂಮಿನಲ್ಲಿದ್ದಾಳೆ ಬಾ” ಎನ್ನುತ್ತ ಅನುವಿನ ರೂಮಿನತ್ತ ಕರೆದೊಯ್ದಳು ನೀಲಾ.
“ಅನು ಯಾರು ಬಂದಿದ್ದಾರೆ ನೋಡು.” ತಲೆ ಬಾಚಿಕೊಳ್ಳುತ್ತಿದ್ದ ಅನುವಿಗೆ ಆಶ್ಚರ್ಯವಾಗಿತ್ತು.
ತಮ್ಮ ಮನೆಗಂತೂ ಯಾರೂ ಬರಲ್ಲ.
ಮನೆಯ ಪರಿಸ್ಥಿತಿ ಬಗ್ಗೆ ತಿಳಿದಿದ್ದ ಅನು ಮನೆಗೆ ಯಾವ ಗೆಳತಿಯರನ್ನು ಆಹ್ವಾನಿಸುತ್ತಾ ಇರಲಿಲ್ಲ.
ಬಂದವರ ಮುಂದೆಲ್ಲ ಅಪ್ಪಾ ಏನಾದರೂ ಅಪ್ಪ, ಅಮ್ಮನ ದಾಂಪತ್ಯದ ಬದುಕು ಜಗಜ್ಜಾಹೀರಾಗುವುದು ಅನುವಿಗೆ ಬೇಕಿರಲಿಲ್ಲ.
ಹಾಗಾಗಿ ಯಾರನ್ನು ಇದುವರೆಗೂ ಮನೆಯ ತನಕ ಬರಮಾಡಿಕೊಂಡಿರಲಿಲ್ಲ.
ಸುಶ್ಮಿತಳ ಮನೆಗೆ ಅಷ್ಟು ಬಾರಿ ಹೋಗಿದ್ದರೂ, ಅಲ್ಲೇ ಕೆಲವು ಸಲ ಉಳಿದಿದ್ದರೂ ಮನೆಗೆ ಬಾ ಎಂದು ಎಂದೂ ಕರೆದಿರಲಿಲ್ಲ.
ಆಮ್ಮನ ಬಲವಂತಕ್ಕೆ ಅಪ್ಪ ಇಲ್ಲದಿದ್ದರೆ ಹುಟ್ಟಿದ ಹಬ್ಬ ಎಂದೋ, ಮತ್ತೇನೋ ಪೂಜೆಗೋ ಕಾಲೇಜಿನ ಗೆಳತಿಯರನ್ನು ಕರೆಯುತ್ತಿದ್ದಳು.
ಆದರೆ ಕೆಲಸಕ್ಕೆ ಸೇರಿದ ಮೇಲೆ ಅಭಿಯನ್ನಾಗಲಿ, ಸುಶ್ಮಿತಳನ್ನಾಗಲಿ ಅಥವಾ ಇತರ ಸಹೋದ್ಯೋಗಿಗಳಿಗಂತೂ ಎಂದೂ ಮನೆಗೆ ಬರಲು ಆಹ್ವಾನ ನೀಡಿರಲಿಲ್ಲ.
ಈಗ ಸುಶ್ಮಿತಾ ಮನೆ ಹುಡುಕಿ ಬಂದಿದ್ದಾಳೆಂದರೆ ಅಚ್ಚರಿಯೇ ಆಗಿತ್ತು.
“ಬಾ… ಬಾ…” ಎನ್ನುತ್ತ ಬಳಿ ಕರೆದೊಯ್ದು, “ಅಮ್ಮಾ ನಮ್ಮಿಬ್ರಿಗೂ ಇಲ್ಲಿಗೆ ತಿಂಡಿ ತಂದುಬಿಡಮ್ಮ ಪ್ಲೀಸ್” ಎನ್ನುತ್ತ ಬಾಗಿಲನ್ನು ಮುಂದೆ ಮಾಡಿದಳು.
ತಂದೆಯ ಕಣ್ಣಿಗೆ ಗೆಳತಿ ಬೀಳುವುದು, ಅವಳನ್ನು ತಂದೆಗೆ ಪರಿಚಯಿಸುವುದು ಈ ಯಾವುದೂ ರಗಳೆ ಅನುವಿಗೆ ಬೇಕಿರಲಿಲ್ಲ.
ಎಲ್ಲಾ ಗೊತ್ತಿತ್ತಲ್ಲ ಸುಶ್ಮಿತಾ ಅನುವಿನ ತಂದೆಯನ್ನು ಕಾಣಲು ಯಾವ ಕುತೂಹಲವೂ ತೋರಲಿಲ್ಲ.
ಪರ್ಸಿನಿಂದ ಪತ್ರಿಕೆ ಹೊರ ತೆಗೆದ ಸುಶ್ಮೀತಾ, “ಅನು, ನಮ್ಮ ಮದುವೆಯ ಲಗ್ನ ಪತ್ರಿಕೆಯ ಮೊದಲ ಪ್ರತಿಯನ್ನು ನಿನಗೆ ಕೊಡ್ತಾ ಇದ್ದೀನಿ.
ಈ ಅದೃಪ್ಟ ನನ್ನದಾಗಲು ಕಾರಣಕರ್ತೆ ನೀನು.
ನೀನು ಬೇಡ ಅಂದ ಅದೃಷ್ಟ ಇಂದು ನನ್ನದಾಗ್ತ ಇದೆ.
ಅಭಿಗೆ ನನ್ನ ಮನಸ್ಸಿನಾಳದ ಭಾವನೆಗಳನ್ನು ಮನದಟ್ಟು ಮಾಡಿ, ಅವರ ಪ್ರೀತಿನಾ ನನ್ನ ಕಡೆ ತಿರುಗೋ ಹಾಗೆ ಮಾಡಿದ ಪುಣ್ಯ ನಿನ್ನದು.
ಇಲ್ಲದೆ ಇದ್ರೆ ಮನಸ್ಸಿನಲ್ಲಿಯೇ ಆರಾಧಿಸುತ್ತಾ ಸುಮ್ಮನಿದ್ದುಬಿಡ್ತಾ ಇದ್ದೆ.
ಅವರ ಮುಂದೆ ಹೇಳಿಕೊಳ್ಳುವಷ್ಟು ಧೈರ್ಯ ನನ್ನಲ್ಲಿರಲಿಲ್ಲ.
ಈ ಮದುವೆ ನಡೆಯೋ ಹಾಗೆ ಮಾಡುವಲ್ಲಿ ನಿನ್ನ ಪಾತ್ರನೇ ದೊಡ್ಡದು.
ಈ ಋಣನ ನಾ ಹೇಗೆ ತೀರಿಸಲಿ.
ಮದುವೆಗೆ ಬಂದು ನಮ್ಮಿಬ್ಬರನ್ನೂ ಹರಸು ಅನು.” ಭಾವೋದ್ವೇಗದಿಂದ ಅನುವಿನ ಕಾಲನ್ನು ಮುಟ್ಟಿಬಿಟ್ಟಳು.
“ಛೇ… ಛೇ ಏನು ಮಾಡ್ತಾ ಇದ್ದಿಯ ನೀನು.
ನಾನು ಏನು ಮಾಡಿದೆ ಅಂತ ನೀನು ಇಷ್ಟೊಂದು ಕೃತಜ್ಞತೆ ತೋರ್‍ತಾ ಇದ್ದಿಯಾ.
ಅದೂ ಕಾಲು ಮುಟ್ಟಿ ನಮಸ್ಕಾರ ಮಾಡುವಷ್ಟು ನನ್ನನು ದೈವತ್ವಕ್ಕೆ ಏರಿಸ್ತಾ ಇದ್ದಿಯಾ ಸುಶ್ಮಿತಳಾ ನಡೆಯನ್ನು ತೀವ್ರವಾಗಿ ಖಂಡಿಸಿದಳು.
“ನೀನು ದೇವತೆನೇ ಅನು.
ನನ್ನ ಪಾಲಿನ ದೇವತೆ.
ಈ ದೇವತೆ ಕನಿಕರ ತೋರಿಸದೆ ಇದ್ದಿದ್ರೆ ನಾನು ಅಭಿಯ ಪ್ರೀತಿಯಿಂದ ವಂಚಿತಳಾಗಿ ಸದಾ ಕೊರಗಬೇಕಿತ್ತು.
ನೀನು ಬೇಡ ಅಂದಾಗ ಅಭಿ ಬೇರೆ ಯಾರನ್ನಾದರೂ ಮದ್ವೆ ಆಗ್ತಾ ಇದ್ದರು.
ನನ್ನ ಅಭಿನಾ ಸೇರೋ ಹಾಗೆ ಮಾಡಿದ ದೇವತೆ ನೀನೂ ಅನು.
ನಿನಗೆ ಆ ಅರ್ಹತೆ ಇದೆ ಅನು.”
“ನೀನು ಯಾಕೆ ಇಷ್ಟೊಂದು ಏಕ್ಸೈಟ್ ಆಗ್ತಾ ಇದ್ದಿಯಾ.
ನಾನೇನು ಅಂತಹ ಕನಿಕರ ತೋರಿಸಿರುವುದು ನಿಂಗೆ.
ಇದೆಲ್ಲ ನಂಗೆ ಇಷ್ಟವಾಗಲ್ಲ.
ಅಭಿ ಬಗ್ಗೆ ನನಗೆ ಅಂತಹ ಅಭಿಪ್ರಾಯ ಇರಲಿಲ್ಲ ಅಷ್ಟೆ.
ಅದನ್ನ ನಾನು ಅವರಿಗೆ ನೇರವಾಗಿ ತಿಳಿಸಿದೆ.
ಅಂತಹ ಅಭಿಪ್ರಾಯ ಇರೋ ಹುಡುಗಿ ಇಲ್ಲಿದ್ದಾಳೆ ಅಂತ ನಿನ್ನ ಬಗ್ಗೆ ಹೇಳಿದೆ.
ಇದರಲ್ಲಿ ನಾ ಮಾಡಿದ ಘನಕಾರ್ಯ ಏನು ಸುಶೀ, ನೀನು ಸುಮ್ನೆ ನನ್ನ ಹೊಗಳ್ತಾ ಇದ್ದಿಯಾ.
ದೈವತ್ವಕ್ಕೆರಿಸುತ್ತಾ ಇದ್ದಿಯಾ.
ಇದೆಲ್ಲಾ ತಪ್ಪು.
ಖಂಡಿತಾ ತಪ್ಪು.
ಇದನ್ನೆಲ್ಲ ನಿನ್ನ ಮನಸ್ಸಿನಿಂದ ಕಿತ್ತು ಹಾಕು.
ನಾನೇನು ತ್ಯಾಗಮಯಿ ಅಲ್ಲಾ.
ನನ್ನ ವಸ್ತು ನಾ ನಿಂಗೇನು ಕೊಟ್ಟಿಲ್ಲ.
ನಿಂಗೆ ಸೇರಬೇಕಾದ ಅಭಿ ನಿನ್ನ ಸೇರ್‍ತಾ ಇದ್ದಾರೆ.
ನಿಮ್ಮಿಬ್ಬರ ಮದುವೆ ಸ್ವರ್ಗದಲ್ಲಿಯೇ ನಡೆದು ಹೋಗಿದೆ.
ಇಲ್ಲಿ ನಾನು ನೆಪ ಅಷ್ಟೆ.
ನಾನು ಹೇಳದೇ ಇದ್ದರೂ ಇನ್ನೂ ಸ್ವಲ್ಪ ದಿನಗಳಲ್ಲಿ ನಿನ್ನ ಪ್ರೀತಿನಾ ಅವನೇ ಕಂಡು ಹಿಡಿತಾ ಇದ್ದಾ.
ನಾನು ಹೇಳಿ ಸ್ವಲ್ಪ ಅವನ ಕೆಲಸನಾ ಹಗುರ ಮಾಡ್ದೆ ಅಷ್ಟೆ.
ಮದುವೆಗೆ ನಂದೇ ಓಡಾಟ ಗೊತ್ತಾಯ್ತ.
ನನ್ನನ್ನೇನು ನೀನು ಅಕ್ಷತೆ ಕೊಟ್ಟು ಕರೀಬೇಕಾಗಿಲ್ಲ.
ಆತ್ಮೀಯ ಗೆಳತಿ ನೀನು.
ನಿನ್ನ ಮದ್ವೇಲಿ ನಾನು ಓಡಾಡದೇ ಇದ್ರೆ ಅಗುತ್ತೇನೇ.
ಹುಚ್ಚಿ ನೀನು.
ಅದಕ್ಕೋಸ್ಕರ ಇಲ್ಲಿವರೆಗೂ ಹುಡುಕಿಕೊಂಡು ಬಂದ್ಯಾ.
ಆಫೀಸಲ್ಲಾದರೂ ಹೀಗೆ ಕಾಲು ಹಿಡಿಯೋಕೆ ಆಗಲ್ಲ ಅಂತ.” ರೇಗಿದಳು ಮುನಿಸಿಕೊಂಡಳು.
ಕಾಲುಹಿಡಿದಿದ್ದಕ್ಕಾಗಿ ಬೇಸರಿಸಿಕೊಂಡಳು.
“ಈ ಅಮ್ಮ ಇಷ್ಟು ಹೊತ್ತಾದ್ರೂ ಬರಲಿಲ್ಲವಲ್ಲ.
ಆಫೀಸಿಗೆ ಲೇಟಾಗುತ್ತದೆ.
ಅಮ್ಮಾ ಅಮ್ಮಾ” ಕೂಗು ಹಾಕಿದಳು.
“ಬಂದೇ” ಎನ್ನುತ್ತ ಟ್ರೇ ಹಿಡಿದು ಒಳಬಂದಳು ನೀಲಾ.
“ಲೇಟಾಯ್ತು ಅನು.
ಮದ್ವೆ ಆಗೋ ಹುಡುಗಿ ಮೊದಲನೆ ಬಾರಿ ನಮ್ಮ ಮನೆಗೆ ಬಂದಿದ್ದಾಳೆ.
ಅದೂ ಶುಭ ಸಮಾಚಾರ ಹೊತ್ತು.
ಅವಳ ಬಾಯಿ ಸಿಹಿ ಮಾಡದೆ ಕಳಿಸೋಕೆ ಆಗುತ್ತಾ.
ಅದಕ್ಕೆ ಆರ್ಜೆಂಟಾಗಿ ಆಗೋ ಸಿಹಿ ಅಂದ್ರೆ ಕೇಸರಿಭಾತೊಂದೆ.
ಅದನ್ನೆ ಮಾಡ್ಕೊಂಡು ಬಂದಿದ್ದೀನಿ.
ಶ್ಯಾವಿಗೆ ಉಪ್ಟಿಟ್ಟು ಮಾಡಿದ್ದೆ, ಕಾಂಬಿನೇಷನ್ ಸರಿಯಾಯ್ತು.
ತಿನ್ತಾ ಇರಿ, ಕಾಫಿ ಬೆರೆಸಿಕೊಂಡು ಬರ್ತೀನಿ.” 
ಇಬ್ಬರಿಗೂ ತಟ್ಟೆ ನೀಡಿ, ನೀರಿಟ್ಪು ಹೊರ ನಡೆದಳು.
ಬಾಗಿಲು ಹಾಕಿಕೊಳ್ಳುವುದನ್ನು ಮರೆಯಲಿಲ್ಲ.
“ನೋಡಿದ್ಯಾ ಸುಶಿ ನಮ್ಮಮ್ಮನ್ನ.
ನನ್ನ ಮನಸ್ಸಿನಲ್ಲಿಯೂ ಸಿಹಿ ಕೊಡಬೇಕು ಅನ್ನಿಸಿತ್ತು.
ನಿಂಗೆ ಸಿಹಿ ತಿನ್ನಿಸಿಯೇ ಕಳಿಸಬೇಕು ಅಂದುಕೊಂಡೆ.
ಆದ್ರೆ ಲೇಟಾಗುತ್ತೆ ಅಂತ ಸುಮ್ಮನಾಗಿಬಿಟ್ಟೆ.
ನನ್ನ ಮನಸ್ಸನ್ನು ಹೇಗೆ ಅರ್ಥಮಾಡಿಕೊಳ್ಳುತ್ತಾಳೊ ಏನೋ, ನಾನು ಕೇಳೋಕೆ ಮುಂಚೆನೇ ಮಾಡಿಬಿಡುತ್ತಾಳೆ.
ದೇವರು ಒಂದನ್ನು ಕಿತ್ತುಕೊಂಡರೆ ಮತ್ತೊಂದು ಹೆಚ್ಚಾಗಿ ಕೊಡ್ತಾನೆ ಅಂತಾರೆ, ಅದು ನಿಜಾ ಅಲ್ವಾ ಸುಶೀ.” ಭಾವುಕಳಾದಳು ಅನು.
“ಕೇಸರಿಬಾತು ತುಂಬಾ ಚೆನ್ನಾಗಿದೆ ಕಣೆ, ನಿಮ್ಮಮ್ಮನ ಕೈ ಅಡುಗೆ ಅಮೃತ.” ಚಪ್ಪರಿಸುತ್ತಾ ತಿಂದಳು.
ಅನೂ ಇನ್ನೂ ಭಾವನಾ ಪ್ರಪಂಚದಿಂದೀಚೆಗೆ ಬಂದಿರಲಿಲ್ಲ.
“ಅನು, ಆನು ಅಮ್ಮಂದಿರೇ ಹೀಗೆ ಅನು.
ಎಲ್ಲಾ ಕಡೆ ದೇವರನ್ನು ಸೃಷ್ಟಿಸೋಕೆ ಸಾಧ್ಯ ಇಲ್ಲ ಅಂತಾ ಆಮ್ಮಂದಿರನ್ನು ಸೃಷ್ಟಿಸಿದರಂತೆ.
ನಿಮ್ಮಮ್ಮನಲ್ಲಿ ಒಂದಂಶ ಜಾಸ್ತಿ ಒಳ್ಳೆತನನಾ ಆ ದೇವರು ತುಂಬಿ ಕಳಿಸಿದ್ದಾನೆ.
ನೀನು ಲಕ್ಕಿ ಕಣೆ.” ಅಮ್ಮನ ಹೊಗಳಿಕೆಯಿಂದ ಅನುವಿನ ಹೃದಯ ತೃಪ್ತವಾಯಿತು.
“ಸುಶ್ಮಿತಾ ಅಮ್ಮನ್ನ ಯಾರಾದ್ರೂ ಹೀಗೆ ಹೊಗಳ್ತಾ ಇದ್ರೆ ನಂಗೆ ಅದೆಷ್ಟು ಸಂತೋಷವಾಗುತ್ತೆ ಗೊತ್ತಾ.
ನಮ್ಮಮ್ಮನಂಥ ಅಮ್ಮ ಈ ಪ್ರಪಂಚದಲ್ಲಿಯೇ ಇಲ್ಲ ಅನ್ನಿಸಿಬಿಡುತ್ತದೆ.
ಇಂಥ ಅಮ್ಮನ್ನ ಸದಾ ಕಣ್ಣೀರಲ್ಲಿ ಕೈತೊಳೆಸ್ತಾ ಇದ್ದಾನಲ್ಲ ನಮ್ಮ ಅಪ್ಪ, ಕೊಂದು ಬಿಡಲಾ ಅನ್ನಿಸಿಬಿಡುತ್ತದೆ.
ಯಾವತ್ತಾದರೂ ಒಂದು ದಿನ ಹಾಗೆ ಮಾಡಿಬಿಡ್ತಿನೇನೋ ಅಂತಾ ಭಯವಾಗುತ್ತೆ ಸುಶಿ.
ಅಮ್ಮ ಮಾಡಿದ ತಪ್ಪಾದರೂ ಏನು ಸುಶೀ, ನೀನು ಅಭಿನಾ ಪ್ರೀತಿಸಿದೆ.
ಮದುವೆ ಆಗಬೇಕು ಅಂತಾ ಬಯಸ್ದೆ.
ಒಂದು ವೇಳೆ ವಿಧಿ ನಿನ್ನಿಂದ ಅಭಿನಾ ದೂರ ಮಾಡಿದ್ರೆ ಅದು ನಿನ್ನ ತಪ್ಪಾ.
ಆ ತಪ್ಪಿಗಾಗಿ ಜೀವನ ಪರ್ಯಂತ ನೀನು ಶಿಕ್ಷೆ ಅನುಭವಿಸಬೇಕಾ ಸುಶೀ.” ಕಣ್ಣೀರು ಕೆನ್ನೆ ಮೇಲೆ ಹರಿಯಿತು.
“ಅನು, ಅನು ಇದು ಮನೆ ಕಣೆ, ನಿಮ್ಮಪ್ಪ ಕೇಳಿಸಿಕೊಂಡುಬಿಟ್ಟರೆ, ಕಂಟ್ರೋಲ್ ಮಾಡ್ಕೋ.
ಹಣೆಯಲ್ಲಿ ಬರೆದಿದ್ದನ್ನ ಅನುಭವಿಸಲೇಬೇಕು.
ಈಗ ನಿಮ್ಮಮ್ಮ ಬಂದುಬಿಡ್ತಾರೆ.
ನೀನು ಅಳ್ತಾ ಇರೋದನ್ನ ನೋಡಿ ಗಾಬರಿಯಾಗಲ್ವಾ, ಪ್ಲೀಸ್ ಅನು ಕಣ್ಣ ಒರೆಸಿ ಬಲವಂತಪಡಿಸಿದಳು.
“ಸಾರಿ ಸುಶಿ, ಸಂತೋಷ ಹಂಚಿಕೊಳ್ಳೋಕೆ ಬಂದೋಳ್ಗೆ ನನ್ನ ದುಃಖನಾ ಹಂಚಿಕೊಂಡು ಬಿಟ್ಟೆ.
ಈವತ್ತೇನಾಯ್ತು ನಂಗೆ.
ಬೇಸರ ಮಾಡ್ಕೋಬೇಡ.
ಸಿಹಿ ತಿನ್ನಿಸಿ ನನ್ನಗೋಳು ಕೇಳು ಅಂದಹಾಗೆ ಆಯ್ತು, ಪ್ಲೀಸ್ ತಿನ್ನು ಇನ್ನು ಸ್ವಲ್ಪ ತರಲಾ?”
“ಬೇಡಾ, ಬೇಡಾ ನನಗೆ ಜಾಸ್ತಿ ಆಯ್ತು.
ನೀನು ತಿನ್ನು ತಟ್ಚೇಲಿ ಹಾಗೇ ಇದೆ.
ಆಂಟಿ ಬೇಸರಮಾಡಿಕೊಳ್ಳುತ್ತಾರೆ” ಎನ್ನುವಂತೆ ಒತ್ತಾಯಿಸಿದಳು.
ಹೊರಟು ನಿಂತರು ಇಬ್ಬರೂ.
ಸುಶ್ಮಿತಾ ಮತ್ತೊಮ್ಮೆ ಮದುವೆಗೆ ಬರಲೇಬೇಕೆಂದು ಒತ್ತಾಯ ಮಾಡಿ, ಬರದೇ ಇದ್ರೆ ನಿಮ್ಮ ಅನು ಮದ್ವೆಗೆ ನಾನು ಬರೋದೇ ಇಲ್ಲ ಎಂದು ನೀಲಾಳಿಗೆ ಹೆದರಿಕೆ ಹಾಕಿಯೇ ಹೊರಗಡಿ ಇಟ್ಟಳು.
“ಅನು ಮದ್ವೆ  ಆಗುತ್ತಾ, ನನ್ನ ಮಗಳ ಮದುವೆನಾ ನಾ ನೋಡ್ತಿನಾ.
ಅವಳು ಎಲ್ಲರಂತೆ ಗಂಡನ ಜೊತೆ ನಗ್ತಾ ನಗ್ತಾ ಬಾಳೋದನ್ನ, ಮುದ್ದು ಮಗುವಿಗೆ ತಾಯಿಯಾಗುವುದನ್ನ ನೋಡಲು ತನ್ನ ಹಣೆಯಲ್ಲಿ ಬರೆದಿದೆಯಾ?” ವಿಷಣ್ಣತೆಯಿಂದ ನಿಂತೇ ಇದ್ದಳು.
“ಸುಶ್ಮ, ನನ್ ಪ್ರೆಂಡ್ ಒಬ್ರು ಇದ್ದಾರೆ ಅವರಿಗೊಂದು ಇನ್ವಿಟೇಷನ್ ಕೊಡು.
ರಾಕೇಶ್ ಅಂತ ನಿಮ್ಹಾನ್ಸ್‌ನಲ್ಲಿದ್ದಾರೆ.”
“ನಿನ್ನ ಫ್ರೆಂಡ್ ನಿಮ್ಹಾನ್ಸಲ್ಲಿದ್ದಾರಾ, ಅಯ್ಯೋ ದೇವರೇ ಫ್ರೆಂಡ್ ಮಾಡಿಕೊಳ್ಳೋಕೆ ಯಾರೂ ಸಿಗಲಿಲ್ಲವಾ ನಿಂಗೆ ಹುಚ್ಚಾಸ್ಪತ್ರೇಲಿ ಇರೋರೇ ಅಗಬೇಕಿತ್ತಾ.
ಅದ್ಸರಿ ಅದು ಹೇಗೆ ನಿಂಗೆ ಅವರು ಫ್ರೆಂಡಾದ್ರು.”ಯಾವುದೋ ಕೆಟ್ಟ ವಿಷಯ ಕೇಳುತ್ತಿರುವಂತೆ ಮುಖ ಮಾಡಿಕೊಂಡು ಕೇಳಿದಳು.
“ಹೇಗೆ ಆಯ್ತು ಅಂದ್ರೆ.” ಮುಂದೆ ಹೇಳಲು ಸಂಕೋಚಿಸಿದಳು.
ರಾಕೇಶ್ ತನ್ನನ್ನು ನೋಡಲು ಬಂದಿದ್ದನ್ನು ಸುಶ್ಮಿತಾಗೆ ತಿಳಿಸಿರಲೇ ಇಲ್ಲ.
ಈಗ ಹೇಳಿದರೆ ಸುಮ್ಮನೆ ಕಿಚಾಯಿಸುತ್ತಾಳೆ.
ಥೂ ನಾನು ರಾಕೇಶ್‌ಗೆ ಕೊಡು ಅಂತನೇ ಹೇಳಬಾರದಿತ್ತು.
ಎಷ್ಟೊಂದು ದಿನ ಆಗಿತ್ತಲ್ಲ.
ಅವರನ್ನ ನೋಡಿ ಪೋನ್ ಮಾಡಿ ಅಂದಿದ್ರು.
ಫೋನ್ ಹೇಗೆ ಮಾಡುವುದೆಂದು ಸುಮ್ಮನಾಗಿ ಬಿಟ್ಟಿದ್ದೆ.
ಅಷ್ಟೊಂದು ಸ್ನೇಹ, ವಿಶ್ವಾಸ ತೋರಿಸಿದ್ದಾರೆ.
ಒಂದು ಕೃತಜ್ಞತೆ ಬೇಡವೇ ತನಗೆ.
ಅವರ ಅಪ್ಪಾ, ಅಮ್ಮ ಏನಂದುಕೊಂಡಿದ್ದಾರೊ.
ಅಷ್ಟೆಲ್ಲಾ ಟ್ರೀಟ್ ಮಾಡಿದ್ದಾರೆ.
ಮನೆಯವಳಂತೆ ನಡೆಸಿಕೊಂಡಿದ್ದಾರೆ.
ತಾನು ಇದುವರೆಗೂ ಒಂದು ಫೋನ್ ಮಾಡಿಲ್ಲ.
ಮತ್ತೆ ಬಾ ಎಂದು ಪದೇ ಪದೇ ಹೇಳಿದ್ದರು.
ಹೋಗುವುದಿರಲಿ ಅವರ ವಿಚಾರಿಸೋಕು ಫೋನ್ ಮಾಡ್ಲಿಲ್ಲ.
ಸುಶಿಯ ಮದುವೆ ನೆವ ಮಾಡಿ ರಾಕೇಶ್‌ನನ್ನು ಭೇಟಿಯಾಗೋಣ ಅಂದ್ರೆ ಈ ಸುಶ್ಮಿ ಏನೇನೋ ಅನ್ತಾ ಇದ್ದಾಳೆ.
“ಅಮ್ಮ, ಅನುಷಾರವರೇ, ಎಲ್ಲಿ ಕಳೆದುಹೋದ್ರಿ.
ನಿಮ್ಮ ಗೆಳೆಯ ಅಲ್ಲೇನು ಮಾಡ್ತಾ ಇರಬಹುದು ಅಂತಾ ಯೋಚನೆ ಮಾಡ್ತಾ ಇದ್ದೀರಾ.
ಇನ್ನೇನು ಮಾಡ್ತಾ ಇರ್ತಾರೆ, ಯಾರನ್ನಾದರೂ ಅಟ್ಟಿಸಿಕೊಂಡು ಓಡಾಡ್ತ ಇರ್ತಾರೆ.
ಇಲ್ಲ ಮೈ ಎಲ್ಲಾ ಪರಚಿಕೊಳ್ಳುತ್ತಾ ಕೂದಲು ಕಿತ್ತಿಕೊಳ್ತಾ ಹಲ್ಲು ಕಿರಿದು ನಗ್ತಾ ಇರ್ತಾರೆ.
ಹುಚ್ಚಾಸ್ಪತ್ರೇಲಿ ಇನ್ನು ಹೇಗೆ ಇರೋಕೆ ಸಾಧ್ಯ.”
“ಷಟ್ ಅಪ್ ಸುಶೀ.” ಕೋಪದಿಂದ ಕೂಗಿದಳು.
“ಯಾಕೆ ಅನು ಕೋಪ.
ನಿನ್ನ ಫ್ರೆಂಡ್ನಾ ಹಾಗೆ ಅಂದೆ ಅಂತಾನಾ, ಬಿಡು ಹೋಗಲಿ, ಎಲ್ಲೋ ನೋಡ್ತಾ ಶೂನ್ಯದೆಡೆ ದೃಷ್ಟಿ ನೆಟ್ಟು ಒಂದು ಕಡೆ ಕೂತಿರುತ್ತಾರೆ ಆಯ್ತ?”
“ನೀನು ಸಿನಿಮಾ ನೋಡೋದು ಜಾಸ್ತಿ ಆಯ್ತು.
ಅದಕ್ಕೆ ಹುಚ್ಚರ ಆಸ್ಪತ್ರೆ ಅಂದ್ರೆ ಅದೇ ಕಲ್ಪನೆ ನಿಂಗೆ.”
“ಮತ್ತೆ ಹೇಗಮ್ಮ ಇರ್ತಾರೆ, ನಾನಂತು ಯಾವತ್ತೂ ಹುಚ್ಚಾಸ್ಪತ್ರೆಗೆ ಹೋಗಲಿಲ್ಲವಲ್ಲ ನಂಗೆ ಗೊತ್ತಾಗೋದು ಹೇಗೆ?” ಅಮಾಯಕತ್ವ ಪ್ರದರ್ಶಿಸಿದಳು.
“ಸರಿ ಇವತ್ತು ಲಂಚ್ ಟೈಂನಲ್ಲಿ ೧ ಗಂಟೆ ಮುಂಚೆನೇ ಪರ್ಮಿಷನ್ ತಗೊಂಡು ಅಲ್ಲಿಗೆ ಹೋಗೋಣ.
ಇನ್ವಿಟೀಷನ್ ಕೊಟ್ಟ ಹಾಗೂ ಆಗುತ್ತೆ.
ನೀನು ಹುಚ್ಚಾಸ್ಪತ್ರೆ ನೋಡಿದ ಹಾಗೂ ಆಗುತ್ತೆ.
ಆಯ್ತಾ?” ಮುಂದಿನ ಮಾತಿಗಾಗಿ ಕಾಯದೆ ಅಲ್ಲಿಂದ ಸರಿದು ಹೋದಳು.
ಮಧ್ಯಾಹ್ನ ನೇರ ನಿಮ್ಹಾನ್ಸಿಗೆ ಬಂದರು.
ರಾಕೇಶ್ ಇರುತ್ತಾರೊ ಇಲ್ಲವೋ ಅನುಮಾನಿಸಿದಳು.
ಮೊದ್ಲೆ ತಿಳಿಸಿ ಬರಬೇಕಿತ್ತೇನೋ ಎಂದು ಅಂದುಕೊಂಡಳು.
ಸಧ್ಯಕ್ಕೆ ರಾಕೇಶ್ ಇಲ್ಲಿಯೇ ಇದ್ದರು.
ರೌಂಡ್ಸ್‌ಗೆ ಹೊರಟಿದ್ದಾರೆ ಅಂತ ತಿಳಿದು ಸಮಾಧಾನದ ಉಸಿರು ಬಿಟ್ಟಳು.
ಅನುವನ್ನು ನೋಡಿದ ರಾಕೇಶ್ ತನ್ನ ಸಂತಸವನ್ನು ಮುಚ್ಚಿಟ್ಬುಕೊಳ್ಳಲಿಲ್ಲ.
“ಬನ್ನಿ ಬನ್ನಿ.” ಅಂತ ಸ್ವಾಗತಿಸಿದ.
ಸಡಗರ ಧ್ವನಿಯಲ್ಲಿತ್ತು.
“ಇವಳು ನನ್ನ ಆತ್ಮೀಯ ಗೆಳತಿ ಸುಶ್ಮಿತಾ.
ಸದ್ಯದಲ್ಲಿಯೇ ಗೃಹಸ್ತಾಶ್ರಮಕ್ಕೆ ಕಾಲಿಡ್ತಾ ಇದ್ದಾಳೆ.
ನಿಮ್ಹಾನ್ಸ್ ನೋಡಬೇಕು ಅಂದಳು ಅದಕ್ಕೆ ಕರ್ಕೊಂಡು ಬಂದೆ.”
“ಸುಶೀ ಇವರು ರಾಕೇಶ್ ಅಂತಾ, ಇಲ್ಲಿ ಡಾಕ್ಟರ್.” ಪರಿಚಯಿಸಿದಳು.
ಪರಸ್ಪರ ವಂದಿಸಿದರು.
“ಎಯ್‌ ಅನು ನಿನ್ನ ಫ್ರೆಂಡ್ ಡಾಕ್ಟರು ಅಂತ ಹೇಳಬಾರದೇನೆ.
ನಾನ್ಯಾರೋ ಹುಚ್ಚ ಇರಬೇಕು ಅಂತ ಹೆದರಿಕೊಳ್ತಾ ಇದ್ದೆ ಅನುವಿನ ಕಿವಿಯಲ್ಲಿ ಪಿಸು ನುಡಿದಳು.
“ಏನಂತೆ ನಿಮ್ಮ ಫ್ರೆಂಡ್ ಪ್ರಾಬ್ಲಮ್.” ಕುತೂಹಲದಿಂದ ಕೇಳಿದ.
“ಯೇ ಏನಿಲ್ಲ.” ಹೇಳಬೇಡ ಎಂದು ಕಣ್ಸನ್ನೆ ಮಾಡಿದಳು.
ಅನು ನಗುತ್ತಾ, “ನಮ್ಮ ಫ್ರೆಂಡ್ ಒಬ್ಬರು ನಿಮ್ಹಾನ್ಸ್‌ನಲ್ಲಿದ್ದಾರೆ ಅಂದಿದ್ದೆ.
ಅದಕ್ಕೆ ಅವಳು ಏನೇನೋ ಕಲ್ಪಿಸಿಕೊಂಡಿದ್ದಳು ಅಷ್ಟೆ.”
“ಅಂದ್ರೆ… ಪಾಗಲ್ ಅಂತ.”
“ಹೌದಾ ಸುಶ್ಮಿತಾ.” ತುಂಟತನದಿಂದ ನಕ್ಕು ಕೇಳಿದ.
ಪೆಚ್ಚಾದಳು ಸುಶ್ಮಿತಾ.
“ಅದರಲ್ಲಿ ತಪ್ಪೇನು.
ನಮ್ಮ ಅಪ್ಪಾನೇ ಯಾರಾದ್ರೂ ನಿಮ್ಮ ಮಗ ಎಲ್ಲಿದ್ದಾರೆ ಅಂತ ಕೇಳಿದರೆ ಹುಚ್ಚಾಸ್ಪತ್ರೇಲಿ ಅಂತಾರಂತೆ.
ಕೇಳಿದವರು ಪಾಪ ಹೀಗಾಗಬಾರದಿತ್ತು ಅಂತಾ ಕನಿಕರ ಪಡ್ತಾರೆ.
ಅದಕ್ಕೆ ನಮ್ಮ ಅಪ್ಪ ಮಗ ಎಲ್ಲಿದಾನೆ ಅಂತಾ ಹೇಳೋದನ್ನೆ ಬಿಟ್ಟಿದ್ದಿನಿ ಅಂತಾ ಇರ್ತಾರೆ.” ಜೋಕ್ ಕಟ್ ಮಾಡಿದ.
ಗೆಳತಿಯರಿಬ್ಬರೂ ಜೋರಾಗಿ ನಗತೊಡಗಿದರು.
ಚೆಲುವೆಯರಿಬ್ಬರ ಸ್ವಚ್ಛಂದ ನಗು ಅವನನ್ನು ಮುದಗೊಳಿಸಿತು.
ಈ ನಗು ಎಂದೂ ಮಾಸದಿರಲಿ ಎಂದು ಅವನ ಮನಸ್ಸು ಬೇಡಿತು.
ಇಂತಹ ಸುಂದರ ನಗು ಎಷ್ಟೋ ಮನಸ್ಸಿನ ಖಾಯಿಲೆಗಳನ್ನ ದೂರ ಮಾಡಿಬಿಡಬಲ್ಲದು ಎಂದೆನಿಸಿತು ಆ ಕ್ಷಣ.
ಅವರ ನಗುವನ್ನು ನೋಡುತ್ತಾ ನಿಂತ.
ಮೊದಲು ಸಾವರಿಸಿಕೊಂಡವಳು ಅನು.
ನಗುವನ್ನು ನಿಲ್ಲಿಸಿ ಸುಶ್ಮಿ, ಅವರಿಗೆ ಇನ್ವಿಟೇಷನ್ ಕೊಡು ಎಂದಳು.
ನಗುವನ್ನು ನಿಲ್ಲಿಸಲೆತ್ನಿಸುತ್ತಾ, “ಏನ್ ಸಾರ್ ನೀವು ಇಷ್ಟೊಂದು ನಗಿಸುತ್ತೀರಾ, ನೀವು ತುಂಬಾ ಫನ್ನಿ ಸಾರ್.
ಐ ಲೈಕ್ ಯೂ. ”
“ಆದ್ರೆ ತಡವಾಗಿ ಬಿಟ್ಟಿತಲ್ಲ.”
“ಯಾಕೆ?” ಅರ್ಥವಾಗದೆ ಕಣ್ಣರಳಿಸಿದಳು.
“ಈ ಚೆಲುವೆಗೊಬ್ಬ ಚೆಲುವ ಸಿಕ್ಕಿಬಿಟ್ಟಿದ್ದಾಳಲ್ಲಾ.
ಈಗ ಇಷ್ಟ ಅಂದರೆ ಏನು ಪ್ರಯೋಜನ.
ಗ್ರೇಟ್ ಲಾಸ್ ನನಗೆ.”
“ಏನ್ ಸಾರ್ ಹಾಗಂದ್ರೆ, ಚೆಲುವೆ ಯಾರು, ಚೆಲುವ ಯಾರು?” ಅರ್ಥವೇ ಆಗಲಿಲ್ಲ ಸುಶ್ಮಿತಾಳಿಗೆ.
“ಚೆಲುವೆ ಅಂದ್ರೆ ನೀವು, ಚೆಲುವ ಅಂದ್ರೆ ನಿಮ್ಮ ಕೈ ಹಿಡಿಯಲು ಈಗಾಗ್ಲೆ ಸಿದ್ಧವಾಗಿರುವಾತ.
ಗ್ರೇಟ್ ಲಾಸ್ ನನಗೆ.
ಯಾಕೆ ಗೊತ್ತಾ ಐ ಲೈಕ್ ಅಂದ್ರಲ್ಲ.
ಸೇಮ್ ಟೂ ಯೂ ಅನ್ನೋ ಹಾಗಿಲ್ಲವಲ್ಲ ಬಿಡಿಸಿ ಬಿಡಿಸಿ ಹೇಳಿದ.
ನಾಚಿ ಕೆಂಪಾದಳು ಸುಶ್ಮಿತಾ.
ಚೆಲುವೆ ಅಂತಾ ನೇರವಾಗಿ ನುಡಿದ ರಾಕೇಶನ ಕಾಂಪ್ಲಿಮೆಂಟ್‌ಗೆ ಕೆನ್ನೆಗಳೆರಡು ಗುಲಾಬಿ ಆದವು.
ತಕ್ಪಣವೇ ತನ್ನನ್ನು ಸುಧಾರಿಸಿಕೊಂಡ ಸುಶ್ಮಿತಾ ಅನುವಿನ ಕಡೆ ನೋಡಿದಳು.
ಇವರಿಬ್ಬರ ಮಾತುಗಳನ್ನು ನಸುನಗುತ್ತಾ ಕೇಳಿಸಿಕೊಳ್ಳುತ್ತಾ ಇದ್ದಾಳೆ.
“ಯಾಕ್ಸಾರ್ ನಿಮ್ಗೆ ಇದುವರೆಗೂ ಐ ಲೈಕ್ ಯೂ ಅಂತಾ ಯಾರೂ ಹೇಳಲಿಲ್ಲವೇ?” ಓರೆ ನೋಟದಿಂದ ಅನುವನ್ನೇ ನೋಡುತ್ತಾ ಕೇಳಿದಳು.
“ಈ ಹುಚ್ಚಾಸ್ಪತ್ರೆಯಲ್ಲಿ ಇರೋನು ಯಾರಿಗೆ ತಾನೇ ಇಷ್ಪವಾಗ್ತಾನೆ.
ನನ್ನ ಜೀವನದಲ್ಲಿ ನೀವೇ ನೋಡಿ ಮೊಟ್ಟ ಮೊದಲು ಹಾಗಂದಿದ್ದು.
ಅದೂ ನಿಮ್ಮ ಮದ್ವೆ ಇನ್ವಿಟೇಷನ್ ಕೊಡ್ತಾ ಹಾಗೆ ಹೇಳಿದ್ರೆ ನಂಗೆಂತ ಸಂಕಟ ಆಗಬಹುದು ಹೇಳಿ,” ಅಳುಮುಖ ಮಾಡಿಕೊಂಡ.
“ಸಾರ್ ನೀವು ತುಂಬಾ ಇಂಟರೆಸ್ಟಿಂಗ್ ಪರ್ಸನ್ ಸಾರ್.
ನಿಮ್ಮ ಮಾತು ಕೇಳ್ತಾ ಇದ್ರೆ ಇಲ್ಲೆ ಇದ್ದು ಬಿಡೋಣ ಅನ್ನಿಸುತ್ತೆ.”
“ಅಯ್ಯೋ ಬೇಡಪ್ಪ, ಆಮೇಲೆ ನಿಮ್ಮ ಹುಡುಗ ಬಂದು ನನ್ನ ಮರ್ಡರ್ ಮಾಡ್ತಾರೆ ಅಷ್ಟೇ.” ಭಯ ನಟಿಸಿದ.
ಅನು ಚೆನ್ನಾಗಿ ಇವರಿಬ್ಬರ ಮಾತುಗಳನ್ನು ಎಂಜಾಯ್ ಮಾಡ್ತಾ ಇದ್ಲು.
“ಬರೀ ಮಾತೆ ಆಯ್ತು, ಇವತ್ತು ನೀವಿಬ್ಬರು ನನ್ನ ಗೆಸ್ಟ್.
ಒಂದು ಒಳ್ಳೆ ಊಟ ಕೊಡಿಸ್ತಿನಿ.
ಆಗಬಹುದಾ?” ಕೇಳಿದ.
ತಟ್ಟನೆ ಅನು ಬಾಯಿ ಹಾಕಿ, “ಒಂದು ಕಂಡಿಷನ್.
ಬಿಲ್ ನಾನು ಕೊಡ್ತಿನಿ.”
“ನೀವಿಬ್ರೂ ಬೇಡ.
ಗುಡ್ ನ್ಯೂಸ್ ಹೇಳ್ತಾ ಇರೋಳು ನಾನು.
ನಾನು ಊಟ ಕೊಡಿಸ್ತಿನಿ.
ಯಾರೂ ಬೇರೆ ಮಾತಾಡ ಕೂಡದು.” ಕಟ್ಟುನಿಟ್ಟಾಗಿ ಹೇಳಿಬಿಟ್ಟಳು ಸುಶ್ಮಿತಾ.
ಸರಿ ಎನ್ನುವಂತೆ ತಲೆಯಾಡಿಸಿದರು ಇಬ್ಬರೂ.
ಒಳ್ಳೆ ಹೋಟೆಲೊಂದರ ಮುಂದೆ ಕಾರು ಪಾರ್ಕ್ ಮಾಡಿದ ರಾಕೇಶ.
ಮೂವರೂ ಊಟ ತರಿಸಿಕೊಂಡರು.
ಊಟ ಮಾಡುತ್ತಲೇ ಅಭಿಯ ಬಗ್ಗೆ ಕೇಳಿ ಎಲ್ಲವನ್ನೂ ತಿಳಿದುಕೊಂಡ.
ಅನುವನ್ನು ಆತ ಮೆಚ್ಚಿದ ಎಂಬುದನ್ನು ಹೇಳಲಿಲ್ಲ ಇಬ್ಬರೂ.
ಸಿಹಿಯನ್ನು ಸುಶ್ಮಿತಾ ಬಾಯಿಗಿಟ್ಬು “ನಿಮ್ಮ ವೈವಾಹಿಕ ಬದುಕು ಈ ಸಿಹಿಯಂತೆ ಮಧುರವಾಗಿರಲಿ” ಎಂದು ಹಾರೈಸಿದ.
ಒಂದೇ ದಿನ ಪರಿಚಯದಲ್ಲಿಯೇ ಇಷ್ಟೊಂದು ಆತ್ಮೀಯತೆ ತೋರಿದ ರಾಕೇಶನಿಗೆ ಸುಶ್ಮಿತಾ ಪ್ರಭಾವಿತಳಾದಳು.
ಅವನ ಹಾರೈಕೆಗೆ ಮನ ದ್ರವಿಸಿ ಕಣ್ಣಲ್ಲಿ ನೀರಾಡಿತು.
ಯಾರೀತ, ತನ್ನ ಬದುಕು ಸಿಹಿಯಾಗಲಿ ಎಂದು ಹರಸುತ್ತಿದ್ದಾನಲ್ಲ.
ಈತ ಇಷ್ಟು ದಿನ ಎಲ್ಲಿದ್ದ.
“ಏಯ್ ಸುಶ್ಮಿತಾ, ಅಭಿಯ ನೆನಪಾಯ್ತಾ, ಈ ಹುಡುಗಿ ಮೇಲೆ ಇಷ್ಟೊಂದು ಮೋಡಿ ಮಾಡಿರೊ ಅಭಿಯನ್ನ ನಾನು ನೋಡಲೇ ಬೇಕು.
ಯಾವಾಗ ಭೇಟಿ ಮಾಡಿಸ್ತಿರಾ?”
“ಮದ್ವೆಗೆ ಬರ್‍ತೀರಲ್ಲಾ, ಅಲ್ಲೇ ಭೇಟಿ ಮಾಡಿಸುತ್ತಾಳೆ ಅಲ್ವೆನೇ ಸುಶ್.” ಅವನು ಮದುವೆಗೆ ಬರಲೇಬೇಕೆಂಬ ಒತ್ತಾಯ ಆ ಧ್ವನಿಯಲ್ಲಿತ್ತು.
“ರಾಕೇಶ, ಆವತ್ತು ಇಬ್ರು ಪೇಶೆಂಟ್ ಬಂದಿದ್ರಲ್ಲ ಶಿವಪ್ರಸಾದ್ ಮತ್ತು ಶಾರದ ಆ ಕೇಸು ಏನಾಯ್ತು.
ಅವರು ಸರಿ ಹೋದರಾ.
ಆವತ್ತಿನಿಂದ ಕುತೂಹಲ ನನ್ನ ಕಾಡ್ತಾ ಇತ್ತು.
ಇವತ್ತು ಅದಕ್ಕೆ ಅವಕಾಶ ಸಿಕ್ತು ನೋಡಿ.” ಅಂದಿನದನ್ನು ನೆನಪಿಸಿದಳು.
“ಶಿವಪ್ರಸಾದ್ ಕೇಸಾ, ಈಗ ಹಾಯಾಗಿ ಮದ್ವೆ ಮಾಡ್ಕೊಂಡು ಝುಂ ಅಂತಾ ಇದ್ದಾನೆ.
ಸದ್ಯದಲ್ಲಿಯೇ ಅಪ್ಪಾ ಕೂಡ ಆಗ್ತಾ ಇದ್ದಾನೆ.”
“ಹೌದಾ, ಇಷ್ಟು ಬೇಗ ಅವನ ಸಮಸ್ಯೆ ಸಾಲ್ವ್ ಆಯ್ತಾ?” ನಂಬಲಾರದೆ ಕೇಳಿದಳು.
“ಸಮಸ್ಯೆ ಇದ್ರೆ ಅಲ್ವಾ ಸಾಲ್ವ್ ಆಗೋದು.
ಅವನದು ಸಮಸ್ಯೆನೇ ಅಲ್ಲಾ.
ಆದ್ರೆ ಅದನ್ನ ಹೀಗೆ ಬಿಟ್ಟಿದ್ರೆ ಮುಂದೆ ಸಮಸ್ಯೆ ಖಂಡಿತಾ ಆಗ್ತಾ ಇತ್ತು.
ಶಿವಪ್ರಸಾದ್ ಜಾಣ.
ನೇರ ನನ್ನ ಹತ್ರಾನೆ ಬಂದ.”
“ಯಾಕೆ ಹಾಗೆ ಆಗಿತ್ತು ಅವನಿಗೆ.” ಕುತೂಹಲವಿತ್ತು ಪ್ರಶ್ನೆಯಲ್ಲಿ.
“ಯಾಕೆ ಅಂದ್ರೆ ಮನೆಯ ವಾತಾವರಣ ಹಾಗಿತ್ತು.
ಧಾರ್ಮಿಕ ವಾತಾವರಣ.
ಸಹಜ ಬದುಕನ್ನು ಅಲ್ಲಿ ಮುಚ್ಚಿಟ್ಬುಬಿಟ್ಟಿದ್ದರು.
ಪೂಜೆ, ವ್ರತ, ಮಡಿ ಅಂತಾ ಅವನಿಗೆ ಯಾವ ವಿಷಯವೂ ತಿಳಿಯದಂತೆ ವಾತಾವರಣ ನಿರ್ಮಾಣ ಮಾಡಿಬಿಟ್ಟಿದ್ದರು.
ವಯಸ್ಸಿಗೆ ಸಹಜವಾಗಿ ಕಾಡಬಹುದಾದ ಕಾಮನೆಗಳನ್ನು ನಿರ್ಲಕ್ಷಿಸುವುದೇ ಸರಿ, ಅಂತಹ ಭಾವನೆಗಳೇ ತಪ್ಪು ಎನ್ನುವಂತಹ ಕಲ್ಪನೆಗಳನ್ನು ಅವನಲ್ಲಿ ಉಂಟು ಮಾಡಿಬಿಟ್ಟಿದ್ದರು.
ಹದಿಹರೆಯದಲ್ಲಿ ಪರಸ್ಪರ ವಿರುದ್ಧ ಲಿಂಗದವರ ಬಗ್ಗೆ ಮೂಡುವ ಆಸಕ್ತಿಯನ್ನು ವ್ಯಭಿಚಾರವೇನೋ ಅನ್ನುವಂತೆ ಖಂಡಿಸಿ ಶಿಕ್ಷಿಸುತ್ತಿದ್ದರು.
ಹೆಣ್ಣು ಮಕ್ಕಳನ್ನು ನೋಡುವುದಿರಲಿ ಅವರೊಂದಿಗೆ ಅಗತ್ಯವಲ್ಲದ ಮಾತುಕತೆಗಳಾಗಲಿ ಆ ಮನೆಯಲ್ಲಿ ತ್ಯಾಜ್ಯವಾಗಿತ್ತು.
ಸಹಜವಾದ ಆಸಕ್ತಿಗೆ, ಆಸೆಗಳಿಗೆ ಕಡಿವಾಣ ಹಾಕಿಬಿಟ್ಟಿದ್ದ.
ಹೀಗೆಲ್ಲಾ ಮನಸ್ಸನ್ನು ನಿಯಂತ್ರಿಸಿಕೊಂಡು ಈಗ ಒಂದೇ ಬಾರಿಗೆ ಹೆಂಡತಿಯಾದವಳ ಬಳಿ ಹೇಗೆ ಪುರುಷನಾಗಿ ವರ್ತಿಸಬಲ್ಲ.
ಮನಸ್ಸು ಅದನ್ನು ನಿರಾಕರಿಸುತ್ತಿತ್ತು.
ಹಾಗಾಗಿ ಹೆಣ್ಣಿನ ಸಾಮೀಪ್ಶ ಅವನಲ್ಲಿ ಭೀತಿ ಹುಟ್ಟಿಸಿ ನಿರ್ವಿರ್ಯನನ್ನಾಸಿತ್ತು.
ತಾನು ಶಾಶ್ವತವಾಗಿ ಹಾಗೆ ಏನೋ, ತಾನು ಗಂಡಸೇ ಅಲ್ಲವೇನೋ ಎಂದು ತುಂಬಾ ಹೆದರಿ ಬಿಟ್ಟಿದ್ದ.
ನಾನು ಹೇಳಿದ್ದನ್ನೆಲ್ಲ ಮಾಡಿದ ಮೇಲೆ, ನನ್ನ ಮಾತುಗಳು ಅವನಲ್ಲಿ ಆತ್ಮವಿಶ್ವಾಸ ತುಂಬಿ, ಮನದ ಭೀತಿಯನ್ನು ಹೋಗಲಾಡಿಸಿಕೊಂಡ.
ಈಗ ಆತ ಪರಿಪೂರ್ಣ ಗಂಡಸು.” ವಿವರವಾಗಿ ವಿವರಣೆ ನೀಡಿದ.
ಶಾರದಾ ಕೇಸು, ಆಕೆ ಮೈಮೇಲೆ ದೇವರು ಬರೋದು ದೆವ್ವ ಬರೋದು ಅದೆಲ್ಲಾ ಆಕೆಯ ಗಂಡನನ್ನು ನಿಯಂತ್ರಿಸಲು ಆಕೆಯ ಮನಸ್ಸು ಆಕೆಯ ಅರಿವಿಗೆ ಬಾರದಂತೆ ಹೂಡಿದ ನಾಟಕ.
ಗಂಡನ ಕೆಟ್ಟ ಚಟಗಳಮ್ನ ಯಾವ ಪ್ರಯತ್ನದಿಂದಲೂ ತಡೆಯಲು ಅಸಾಧ್ಯವಾದಾಗ, ಅಶಾಂತಗೊಂಡಿದ್ದ ಆಕೆಯ ಮನಸ್ಸು ಈ ಆಟವನ್ನು ಆಡಲು ತೊಡಗಿತ್ತು.
ಆಕೆಯ ಚಿಕ್ಕಪ್ಪ ವಿದ್ಯಾವಂತನಾದ್ದರಿಂದ, ಮಂತ್ರ ಮಾಟ ನಂಬದೆ ಸೀದಾ ನನ್ನಲ್ಲಿ ಕರೆತಂದ.
ಖಾಯಿಲೆಯ ಮೂಲವೆಲ್ಲಿದೆ, ಅಂತ ಕಂಡುಹಿಡಿದ.
ಆ ಮೂಲ ಆತನ ಗಂಡನೇ ಆಗಿದ್ದ.
ಆತನನ್ನು ಕರೆಸಿ, ಬುದ್ಧಿ ಹೇಳಿ, ಹೆದರಿಸಿ, ಕೆಟ್ಟ ಚಟ ಬಿಡುವ ಹಾಗೆ ಮಾಡಿದೆ.
ಆತನ ಚಟ ದೂರಾದಂತೆ ಆಕೆಯ ಮೈಮೇಲೆ ಬರುವ ದೇವರೋ ದೆವ್ವವೋ ಅವೂ ದೂರಾದವು.
ಒಂದೂ ಅರ್ಥವಾಗದಂತೆ ಕೇಳಿಸಿಕೊಳ್ಳುತ್ತಿದ್ದ ಸುಶ್ಮಿತಳಿಗೆ ರಾಕೇಶನೇ ಅಂದು ಅನು ಆಸ್ಪತ್ರೆಗೆ ಬಂದಿದ್ದೂ, ಆಗ ಈ ಪೇಷೆಂಟ್ಗಳು ಬಂದಿದ್ದು ಎಲ್ಲವನ್ನು ತಿಳಿಸಿದ.
ಏಯ್ ಕಳ್ಳಿ, ರಾಕೇಶ್ ಜೊತೆ ಇಷ್ಟು ಓಡಾಡಿದ್ರೂ ಒಂದು ದಿನನೂ ನಂಗೆ ತಿಳಿಸಿಲ್ಲವಲ್ಲ.
ನನ್ನತ್ರನೇ ಗುಟ್ಟು ಮಾಡ್ತಿಯಾ.
ಇಂತ ಚೆಲುವ, ರಸಿಕ ಮೇಲಾಗಿ ವೈದ್ಯ ಇಷ್ಟೆಲ್ಲ ಅರ್ಹತೆ ಇರೋ ರಾಕೇಶ್ ನಿನ್ನ ಮನಸ್ಸನ್ನು ಗೆಲ್ಲಲಾರದೆ ಹೋಗ್ತಾರಾ ನೋಡೋಣ.
ಅದೆಷ್ಟು ದಿನ ಗುಟ್ಟು ಮಾಡ್ತಿಯೋ ಮಾಡು ಮನಸ್ಸಿನಲ್ಲಿ ಅನುವಿಗೆ ಹೇಳುತ್ತಾ“ಸಾರ್, ನಿಮ್ಮ ಕಂಪನಿ ತುಂಬಾ ಚೆನ್ನಾಗಿತ್ತು.
ಇದು ನೆನಪಿನಲ್ಲಿಟ್ಬುಕೊಳ್ಳಲೇಬೇಕಾದ ಭೇಟಿ.
ನಿಮ್ಮ ಹಾಸ್ಯ, ನಿಮ್ಮ ಮಾತು ರಿಯಲಿ ವಂಡರ್‍ಫುಲ್.
ಮತ್ತೆ ಮತ್ತೆ ಭೇಟಿ ಆಗ್ತಾ ಇರೋಣ.
ಮದ್ವೆಗೆ ಬರೋದನ್ನ ಮರೆಯಬೇಡಿ” ಕೈ ಕುಲುಕಿದಳು.
“ನೀವು ಬಂದೇ ಬರ್ತೀರಿ ಅಂತಾ ನಂಗೊತ್ತು” ತುಂಟತನದಿಂದ ಕಣ್ಣು ಮಿನುಗಿಸಿದಳು.
“ಹೇಗೆ ಹೇಳ್ತೀರಾ” ಎಂದ ಅದೇ ತುಂಟತನದಿಂದ.
ಕೈ ಒರೆಸುತ್ತಾ ಇತ್ತ ಬಂದ ಅನುವನ್ನು ಕಣ್ಣಿನಲ್ಲಿಯೇ ತೋರಿಸಿ “ಸರಿನಾ ನಾ ಹೇಳಿದ್ದು” ಎಂದಳು.
ಮಾತಾಡದೆ ಮೆಲುನಕ್ಕ.
ಕಣ್ಗಳು ಅನುವನ್ನೇ ತುಂಬಿಕೊಳ್ಳತೊಡಗಿದವು.
ಅವರಿಬ್ಬರನ್ನು ಆಫೀಸಿಗೆ ತಲುಪಿಸಿ ತಾನು ಮನೆಯ ಹಾದಿ ಹಿಡಿದ.
ತುಂಟ ಹುಡುಗಿ ಎಷ್ಟು ಬೇಗ ನನ್ನ ಅರ್ಥ ಮಾಡಿಕೊಂಡು ಬಿಟ್ಪಳು.
ಆ ಕುಶಾಲತನ ತನ್ನ ಹುಡುಗಿಗೇಕಿಲ್ಲವೋ.
ಒಂದೇ ಭೇಟಿಯಲ್ಲಿ ನನ್ನ ಮನಸ್ಸನ್ನು ಓದಿಬಿಟ್ಟಳು.
ಅನು ಮನಸ್ಸಿನಲ್ಲಿ ಏನಿದೆ ಅಂತ ತಿಳ್ಕೊಬೇಕಾದರೆ ಸುಶ್ಮಿತಳೇ ತನ್ನ ಆನ್ವೇಷಣೆಯ ದಾರಿದೀಪವಾಗಬೇಕು.
ಸುಶ್ಮಿತಳನ್ನು ಹಿಡಿದರೆ ತನ್ನ ದಾರಿ ಸುಗಮವಾಗಬಹುದು ಎಂದುಕೊಂಡು ಮದುವೆಯ ದಿನ ಹತ್ತಿರವಾಗಲೆಂದು ಬಯಸಿದ.
ರಾಕೇಶ್ ಆಸ್ಪತ್ರೆಗೆ ಅಂದು ರಜೆ ಹಾಕಿ ಸೂಟುಧಾರಿಯಾಗಿ ಸುಶ್ಮಿತಳ ಮದುವೆಗೆ ಹೊರಟು ನಿಂತನು.
ಏನು ಕೊಳ್ಳಬೇಕೆಂದು ತಿಳಿಯದೆ ಬರಿಗೈಲಿ ಮದುವೆ ಮನೆಗೆ ಬಂದನು.
ಅಪರಿಚಿತರ ನಡುವೆ ತಬ್ಬಿಬ್ಬಾಗಿ ನಿಂತುಬಿಟ್ಟ.
ಸುಶ್ಮಿತಳೇನೋ ಹಸೆಮಣೆಯ ಮೇಲಿದ್ದಾಳೆ.
ಆದರೆ ಈ ಅನು ಎಲ್ಲಿ?
ಕಣ್ಣುಗಳು ಹುಡುಕಾಟ ನಡೆಸಿದವು.
ರಂಗು ರಂಗಿನ ಸೀರೆಗಳಲ್ಲಿ ಒಡವೆಗಳೆಲ್ಲ ಹೆಚ್ಚೂ ಕಡಿಮೆ ಕಳೆದೇ ಹೋಗಿರುವ ಯಾವ ಹುಡುಗಿಯರಲ್ಲಿಯೂ ಅನು ಕಾಣಲಿಲ್ಲ.
ಕ್ಷಣ ಮನಸ್ಸು ನಿರಾಶೆಗೊಂಡಿತು.
“ಅರೆ ರಾಕೇಶ್, ಚೆನ್ನಾಗಿದ್ದೀಯೇನಪ್ಪಾ” ಪರಿಚಿತ ಧ್ವನಿ ಬಂದೆಡೆ ತಿರುಗಿದ.
ನೀಲಾ ರಾಕೇಶ್ ನನ್ನು ದೂರದಿಂದಲೇ ಕಂಡು ಓಡೋಡಿ ಬಂದಿದ್ದಳು.
ಅವರನ್ನು ಕಂಡು ಕಣ್ಣರಳಿಸಿದ.
“ಚೆನ್ನಾಗಿದ್ದೀನಿ ಆಂಟಿ.
ಅಂಕಲ್ ಬರಲಿಲ್ಲವಾ” ಎಂದ.
ಅನುವೆಲ್ಲಿ ಎನ್ನುವ ಧೈರ್ಯ ಸಾಲದೆ.
ಅವನ ಒದ್ದಾಟ ಗಮನಿಸಿದ ನೀಲಳ ಸೂಕ್ಷ್ಮ ಕಣ್ಣು ಅವನ ಮನದಾಳವನ್ನು ಗ್ರಹಿಸಿಬಿಟ್ಟಿತ್ತು.
“ಅನುನಾ ಕರ್ಕೊಂಡು ಬರ್ತೀನಿ ತಾಳಪ್ಬ, ಎಲ್ಲೋ ಒಳಗೆ ಸೇರಿಬಿಟ್ಟಿದ್ದಾಳೆ” ಎಂದು ಅವನ ಮನಕ್ಕೆ ತಂಪು ನೀಡಿ ಅನುವನ್ನು ಹುಡುಕುತ್ತ ಸರಿದು ಹೋದರು.
ಅತ್ತಲೇ ದೃಷ್ಟಿ ನೆಟ್ಟು ಕಾಯತೊಡಗಿದ.
“ಹಲೋ ಯಾವಾಗ ಬಂದ್ರಿ’ ಕಿವಿಗೆ ಇಂಪಾದ ಧ್ವನಿ ಬಿದ್ದಿತು.
ಇತ್ತ ತಿರುಗಿದವನೆ ಅರೆಕ್ಷಣ ಸುಮ್ಮನಾಗಿಬಿಟ್ಟ.
ಅನು ಏನು ತಿಳಿದಾಳೆಂಬ ಆಂಜಿಕೆಯೂ ಇಲ್ಲದೇ ನೆಟ್ಟ ನೋಟದಿಂದ ನೋಡಿಯೇ ನೋಡುತ್ತಿದ್ದಾನೆ.
“ಇವಳು ಅನುನಾ” ಅನ್ನಿಸಿಬಿಟ್ಟಿತು.
ಸ್ನಫ್ ಕಲರ್ ರೇಷ್ಮೆ ಸೀರೆಯಲ್ಲಿ ಕಂಗೊಳಿಸುತ್ತಾ ಸಿರಿದೇವಿಯಂತೆ ಎದುರಿಗೆ ನಿಂತಿದ್ದಾಳೆ.
ಸದಾ ಹಾರಾಡುತ್ತಾ ಇದ್ದ ಕೂದಲನ್ನು ಇಂದು ಬಂಧಿಸಿ, ಮಲ್ಲಿಗೆ ಮುಡಿದಿದ್ದಾಳೆ.
ಕೊರಳಲ್ಲಿ ಹವಳದ ನೆಕ್ಲೇಸ್, ಕಿವಿಯಲ್ಲಿ, ಕೈಯಲ್ಲಿ ಅಂತಹುದೇ.
ತೀರಾ ತೀರಾ ಸಿಂಪಲ್ ಸರಳತೆಯಲ್ಲಿಯೂ ತಾಜಾತನ.
ಗಂಡೆಂಬ ಪ್ರಾಣಿ ಒಬ್ಬ ಕಣ್ಣಿನಿಂದ ತನ್ನ ಸೌಂದರ್ಯವನ್ನು ಆರಾಧಿಸುತ್ತಾ ನೋಡುತ್ತಿದ್ದಾನೆ.
ತನ್ನ ರೂಪು ಅವನಲ್ಲಿ ಉನ್ಮತ್ತತೆ ತಂದಿತ್ತಿದೆ, ಮೈಮರೆಸಿದೆ, ಊಹೂಂ ಈ ಯಾವ ಭಾವನೆಗಳೂ ಅವಳಲ್ಲಿ ಕಾಣಲೇ ಇಲ್ಲ.
ಈ ಯಾವ ನೋಟವೂ ಅವಳನ್ನು ಅಲುಗಾಡಿಸಲೇ ಇಲ್ಲ.
ತಳಮಳ, ರೋಮಾಂಚನ, ಪುಳಕ ಇಲ್ಲವೇ ಇಲ್ಲ.
ಕೊನೆಗೆ ಗಲಿಬಿಲಿ ಕೂಡಾ ಇಲ್ಲ.
ಅವನ ಮತ್ತೆಲ್ಲವೂ ಜರ್ರೆಂದು ಇಳಿದುಹೋಯಿತು.
ತನ್ನನ್ನು ಕ್ಷಣ ಸಾವರಿಸಿಕೊಂಡು ನಗುವ ಯತ್ನ ನಡೆಸಿದ.
ಅದೇ ನೇರ ದೃಷ್ಟಿ.
ಯಾವ ಬದಲಾವಣೆಯೂ ಕಾಣದ ಆತ್ಮೀಯ, ಸ್ನೇಹಭಾವ, ಅವೇ ನಗುಚೆಲ್ಲುವ ಕಣ್ಣುಗಳು, ಅದೇ ಮುಖಭಾವ.
ದುಡುಕಬಾರದು, ದುಡುಕಬಾರದು.
ಮನಸ್ಸಿಗೆ ಎಚ್ಚರಿಕೆ ನೀಡಿ ಸಹಜವಾಗಿಬಿಟ್ಪ.
ಅರೆಕ್ಷಣ ಅವನಲ್ಲಾದ ಅಲ್ಲೋಲಕಲ್ಲೋಲಕ್ಕೆ ತೆರೆ ಎಳೆದುಬಿಟ್ಪ.
“ನಾನು ಹಲೋ ಆಂದಿದ್ದು ಕೇಳಿಸಲಿಲ್ಲವಾ, ಯಾಕೆ ಲೇಟಾಗಿ ಬಂದ್ರಿ” ಹೆಣ್ಣೆಂಬ ಯಾವ ಭಾವನೆಯೂ ಇಲ್ಲದೆ ಅವನ ಪಕ್ಕ ಕುಳಿತು ಕೇಳಿದಳು.
ಅವಳ ಸಾಮೀಪ್ಯ, ಮಲ್ಲಿಗೆಯ ನವಿರು ಪರಿಮಳ, ಅಸ್ವಸ್ಥತೆ ತಂದಿತು.
ಎಂದಿನಂತಹ ನಿರ್ಭಾವ ಅವನಿಂದ ಕಷ್ಟವೆನಿಸಿತು.
ಈ ಸಂದಿಗ್ಧತೆಯಿಂದ ಪಾರಾಗಲು ತಟ್ಟನೆ ಎದ್ದು ನಿಂತುಬಿಟ್ಪ.
“ಯಾಕೆ?” ಕಣ್ಣಿನಲ್ಲಿಯೇ ಪ್ರಶ್ನಿಸಿದಳು.
“ಅನು, ಗಿಫ್ಟೂ ತಂದಿಲ್ಲ.
ಅದನ್ನೇ ಹುಡುಕ್ತಾ ಹುಡುಕ್ತಾ ಲೇಟಾಯ್ತು.
ಕೊನೆಗೂ ಸೆಲೆಕ್ಷನ್ ಆಗಲೇ ಇಲ್ಲ.
ಈಗ ಹೋಗಿ ತಂದುಬಿಡ್ತಿನಿ.”
“ಸೆಲೆಕ್ಷನ್ ಆಗಲಿಲ್ಲ ಅಂದ್ರೆ, ಮತ್ತೆ ಈವಾಗ ಆಗುತ್ತಾ, ನಡೀರಿ ನಾನೂ ಬರ್ತೀನಿ.
ನಾನೇ ಸೆಲೆಕ್ಷನ್ ಮಾಡ್ತಿನಿ” ಎದ್ದೇಬಿಟ್ಟಳು.
ಸುಸ್ತಾಗಿ ಹೋದ ರಾಕೇಶ್ ವಿಧಿ ಇಲ್ಲದೇ “ಬನ್ನಿ” ಎನ್ನುತ್ತಾ ಮುನ್ನೆಡೆದ.
ಈ ಹುಡುಗಿಗೇಕೆ ನನ್ನ ಕಷ್ಪನೇ ಅರ್ಥವಾಗಲ್ಲವಲ್ಲ.
ಇಂಥ ಸುಂದರವಾದ ಹುಡುಗಿಗೆ ಹೃದಯವನ್ನು ಕೊಡೋದೇ ಆ ದೇವರು ಮರೆತುಬಿಟ್ಟಿದ್ದಾನೆ ಅಂದುಕೊಂಡ.
ಅಂಗಡಿ ತಲುಪುವಷ್ಟರಲ್ಲಿ ತನ್ನ ಸಹಜತೆಗೆ ಬಂದುಬಿಟ್ಟದ್ದ.
ಗಿಫ್ಟ್ ಸೆಂಟರ್‌ನೊಳೆಗೆ ಕಾಲಿಡುತ್ತಿದ್ದಂತೆಯೇ ಅವರಿಬ್ಬರನ್ನು ಮೆಚ್ಚುಗೆಯಿಂದ ನೋಡುತ್ತಾ“ಬನ್ನಿ ಸಾರ್, ಬನ್ನಿ ಮೇಡಂ ಏನು ಬೇಕಿತ್ತು” ಅತ್ಯಂತ ಆಸಕ್ತಿ ವಹಿಸಿದ.
“ಗಿಫ್ಟ್ ಬೇಕಿತ್ತು.
ರಾಕೇಶ್ ಎಷ್ಟರೊಳಗೆ ಇರಬೇಕು” ಕೇಳಿದಳು.
“ಎಷ್ಟಾದರೂ ಪರ್‍ವಾಗಿಲ್ಲ, ನಿಮ್ಗೆ ಇಷ್ಟವಾದ್ರೆ ಸಾಕು” ಎಂದ.
ಏನೇನೋ ನೋಡಿದಳು ಒಂದೂ ಮನಸ್ಸಿಗೆ ಬರಲಿಲ್ಲ.
ಬೇರೆ ಅಂಗಡಿಗೆ ಹೋಗಬೇಕೆನ್ನುವಷ್ಟರಲ್ಲಿ ಸುಂದರವಾದ ಗೌತಮ ಮೂರ್ತಿ ಕಣ್ಣಿಗೆ ಬಿತ್ತು.
“ವಾಹ್ ರಾಕೇಶ್ ಎಷ್ಟು ಚೆನ್ನಾಗಿದೆ ಈ ಬುದ್ದನ ವಿಗ್ರಹ.”
“ನಿಮ್ಮ ಮನಸ್ಸಿನಂತಿದೆ.
ಹೋಗಿ ಹೋಗಿ ಈ ಸನ್ಯಾಸಿಯ, ತ್ಯಾಗ ಮೂರ್ತಿಯ ಗಿಫ್ಟೇ.
ಅದು ಮದುವೆಯಾಗುತ್ತಿರುವ ಹೆಣ್ಣಿಗೆ ಎಂದುಕೊಂಡ.
ಆದರೆ ಮಾತನಾಡಲಿಲ್ಲ.
ಪಕ್ಕದಲ್ಲಿಯೇ ಇದ್ದ ರಾರ್ಧಾಕೃಷ್ಣ ನ ವಿಗ್ರಹವೇ ಚೆನ್ನು ಎನಿಸಿತು.
“ರಾಕೇಶ್ ಇದು ಚೆನ್ನಾಗಿದೆಯಾ” ಮತ್ತೊಮ್ಮೆ ಕೇಳಿದಳು.
“ಹಾ, ಚೆನ್ನಾಗಿದೆ.
ಅದರ ಜೊತೆಗೆ ಇದನ್ನು ತೆಗೆದುಕೊಳ್ಳೋಣ.
ಒಂದು ವರನಿಗೆ, ಒಂದು ವಧುವಿಗೆ” ಎಂದು ರಾಧಾಕೃಷ್ಣ ರನ್ನು ಕೈಗೆತ್ತಿಕೊಂಡ.
ಎರಡನ್ನೂ ಪ್ಯಾಕ್ ಮಾಡಿಸಿ ಹೊರಬಿದ್ದರು.
ಇಬ್ಬರೂ ಕಲ್ಯಾಣ ಮಂದಿರಕ್ಕೆ ಬರುವಷ್ಟರಲ್ಲಿ ಅವರಿಬ್ಬರನ್ನು ಹುಡುಕಾಡಿ ಸೋತ ನೀಲಾ ದ್ವಾರದ ಬಳಿಯೇ ಎಲ್ಲಿ ಹೋದರೋ ಎನ್ನುತ್ತ ಕಾಯುತ್ತಾ ನಿಂತಿದ್ದಳು.
ಜೋಡಿಯಾಗಿ ಜೊತೆಯಲ್ಲಿಯೇ ನಡೆದು ಬರುತ್ತಿದ್ದ ಇಬ್ಬರನ್ನು ನೋಡಿ ಆನಂದಭರಿತಳಾದಳು.
ಕಣ್ಣು ಕುಕ್ಕುವ ಜೋಡಿಯನ್ನು ಹೃದಯ ತುಂಬಿಸಿಕೊಳ್ಳತೊಡಗಿದಳು.
ಎಷ್ಟು ಚೆನ್ನಾಗಿದೆ ಜೋಡಿ ರತಿಮನ್ಮಥರಂತೆ ಕಾಣುತ್ತಿದ್ದಾರೆ.
ಈ ಜೋಡಿ ಶಾಶ್ವತವಾದ ಜೋಡಿಯನ್ನಾಗಿ ಮಾಡಪ್ಪ ದೇವರೇ ಎಂದು ಬೇಡಿಕೊಂಡಳು.
“ಯಾಕಮ್ಮ ಹೊರಗೆ ನಿಂತಿದ್ದೀಯಾ, ಒಳಗಡೆ ಕೂತ್ಕೊಬಾರದೆ” ತಾಯಿಯನ್ನು ಆಕ್ಷೇಪಿಸಿದಳು.
“ನೀನು ಕಾಣಿಸಲಿಲ್ಲವಲ್ಲ.
ಹುಡುಕುತ್ತಾ ಹೊರಗೆ ಬಂದಿದ್ದೆ.
ಎಲ್ಲಿ? ಹೋಗಿದ್ರಿ. ”
“ರಾಕೇಶ್, ಗಿಫ್ಟ್ ತಗೊಬೇಕು ಅಂದರು.
ಅದಕ್ಕೆ ಅವರ ಜೊತೆ ಹೋಗಿದ್ದೆ ಧಾರೆ ಆಗಿಹೋಯಿತಾ.”
“ಧಾರೆ ಆಗಿ ರಿಸೆಪ್ಪನ್‌ಗೆ ಕೂರಿಸಿದ್ದಾರೆ ಬಾ” ಮಗಳ ಜೊತೆ ಒಳನಡೆದಳು.
ನವವಧುವಿನ ಸಿಂಗಾರದಲ್ಲಿ ಸುಶ್ಮಿತಾ ಕಂಗೊಳಿಸುತ್ತಿದ್ದಳು.
ಹುಡುಗ ಕೂಡ ಹ್ಯಾಂಡ್ ಸಮ್ ಎಂದುಕೊಂಡ ರಾಕೇಶ್.
“ಬನ್ನಿ ರಾಕೇಶ್, ಗಿಫ್ಟ್‌ ಕೊಟ್ಬುಬಿಡುವಿರಂತೆ.
ಆಮೇಲೆ ಊಟಕ್ಕೆ ಹೋಗಬಹುದು” ಅಂತ್ಹೇಳಿ ಮೇಲೆ ಕರೆದೊಯ್ದಳು.
ಅವರಿಬ್ಬರೂ ಜೊತೆಯಾಗಿ ಬರುತ್ತಿರುವುದನ್ನು ಅಲ್ಲಿಂದಲೇ ಸುಶ್ಮಿತಾ ಗಮನಿಸಿದ್ದಳು.
ಹತ್ತಿರ ಬಂದೊಡನೆ “ಹಾಯ್ ರಾಕೇಶ್, ಮದ್ವೆ ಮನೆಗೆ ಬಂದು ಏಕಾಂತ ಅರಸಿ ಹೊರಗಡೆ ಹೋಗಿದ್ರಾ.
ಇಲ್ಲೂ ಏಕಾಂತ ಬೇಕಾ” ಅವನೊಬ್ಬನಿಗೆ ಕೇಳಿಸುವಂತೆ ಸುಶ್ಮಿತಾ ಚುಡಾಯಿಸಿದಳು.
“ಶ್, ಅನು ಕೇಳಿಸ್ಕೊಂಡು ಬಿಡ್ತಾಳೆ.
ಅವಳಿನ್ನೂ ಆ ಟ್ರಾಕ್ನಲ್ಲಿ ಇಲ್ಲ.
ನಿಮ್ಮಷ್ಟು ಫಾಸ್ಟ್ ಅಲ್ಲಾ ನಿಮ್ಮ ಫ್ರೆಂಡ್.
ನೀವು ಫ್ರೆಂಡಾಗಿರೋದೆ ದಂಡಾ.
ನಿಮ್ಮ ಅರ್ಧದಷ್ಟಾದರೂ ಕಲಿಸಬಾರದಿತ್ತೇ” ನಯವಾಗಿ ದೂರಿದ.
ದೊಡ್ಡ ನಿಟ್ಟುಸಿರು ಬಿಟ್ಟು “ನನ್ನ ಕೈಲಂತೂ ಅಗಲಿಲ್ಲ.
ನೀವೇ ಟ್ರೈ ಮಾಡಿ.
ನಿಮ್ಮ ಟ್ರಾಕ್ಗೆ ಬಂದರೂ ಬರಬಹುದು.”
ಗೆಳೆಯನೊಂದಿಗೆ ಮಾತಾಡುತ್ತಿದ್ದ ಅಭಿ ಇತ್ತ ತಿರುಗಿ “ಸುಶ್ಮಿತಾ” ಎನ್ನುತ್ತಾ ಗೆಳೆಯನನ್ನು ಪರಿಚಯಿಸಿದ. 
“ಅಭಿ ಇವ್ರು ಡಾ|| ರಾಕೇಶ್ ನಿಮ್ಹಾನ್ಸ್‌ನಲ್ಲಿದ್ದಾರೆ. ನಮ್ಮ ಬೆಸ್ಟ್ ಫ್ರೆಂಡ್” ರಾಕೇಶ್‌ನನ್ನು ಪರಿಚಯಿಸಿದಳು.
ಅಭಿ ಕೈಹಿಡಿದು ಸ್ನೇಹದಿಂದ ಕುಲುಕಿದ.
ನವದಂಪತಿಗಳಿಬ್ಬರೂ ಊಟ ಮಾಡಿಯೇ ಹೋಗಬೇಕೆಂದು ಒತ್ತಾಯಿಸಿದರು.
ಅನುವನ್ನು ಯಾರೋ ನಿಲ್ಲಿಸಿಕೊಂಡು ಮಾತಾಡುತ್ತಿದ್ರಿಂದ ಮಧ್ಯದಲ್ಲಿಯೇ ನಿಂತುಬಿಟ್ಟಿದ್ದಳು.
ರಾಕೇಶ್ ಅಲ್ಲಿಗೇ ಹೋಗಿ ಅನುವಿನ ಜೊತೆಯಾದ.
ರಾಕೇಶ್‌ಗೆ ಸುಶ್ಮಿತಾಳ ತಂದೆ ತಾಯಿಯರನ್ನು ಪರಿಚಯಿಸಿದಳು.
ನಂತರ ಊಟಕ್ಕೆ ಕಳುಹಿಸಿ ಕೊಟ್ಟಳು.
ರಾಕೇಶ್ ಹೊರಟು ನಿಂತಾಗ ದ್ವಾರದವರೆಗೂ ಬಂದು ಬೀಳ್ಕೊಟ್ಟಳು.
ನೀಲಾಗೂ ತಿಳಿಸಿ ಸುಶ್ಮಿತಾಗೆ ಅಲ್ಲಿಂದಲೇ ಹೋಗುವೆನೆಂದು ತಿಳಿಸಿ ನಡೆದುಬಿಟ್ಟ.
ಮನಸ್ಸು ಪ್ರಪುಲ್ಲವಾಗಿತ್ತು.
ಅನುವಿನ ಸಾನಿಧ್ಯ ಮದುವೆ ಮನೆಯ ಆತಿಥ್ಯ, ಸುಶ್ಮಿತಾಳ ತುಂಟತನದ ಮಾತುಗಳು, ಅವಳ ರೇಗಿಸುವಿಕೆ ಎಲ್ಲವೂ ಅನಿರ್ವಚನೀಯವಾಗಿದ್ದೇನೊ ಅವನಿಗೆ ತಂದಿತ್ತಿತ್ತು.
ಇಡೀ ಪ್ರಪಂಚವೇ ಸುಂದರ ಎನಿಸಿತು.
ತಕ್ಷಣವೇ ಅನುವಿನ ವರ್ತನೆ ನೆನಪಾಗಿ ಅವನಲ್ಲಿದ್ದ ವೈದ್ಯ ಜಾಗೃತನಾದ.
ಅಸಹಜವಾದದ್ದೇನೋ ಅನುವಿನಲ್ಲಿದೆ.
ಈ ವಯಸ್ಸಿನ ಎಲ್ಲಾ ಯುವತಿಯರಂತೆ ಅನು ಇಲ್ಲ.
ಯೌವ್ವನದಲ್ಲಿರುವ ಹೆಣ್ಣು, ಒಬ್ಬ ಯೌವ್ವನದ ಗಂಡಿನೊಡನೆ ಇದ್ದಾಗ ಕಾಣಿಸಿಕೊಳ್ಳಲೇಬೇಕಾದ ವರ್ತನೆಗಳಾವವೂ ಅವಳಲ್ಲಿಲ್ಲ.
ಸಹಜ, ಬಹಳಷ್ಟು ಸಹಜವಾಗಿ, ಗೆಳತಿಯೊಂದಿಗಿರುವಷ್ಟೇ ಸಹಜ, ತಾಯಿಯೊಂದಿಗಿರುವಷ್ಟು ಸಹಜ, ಒಂದು ಮಗುವಿನೊಡನಿದ್ದಷ್ಟು ಸಹಜ, ಈ ಸಹಜತೆ ಹೆಣ್ಣಿಗೆ ತಕ್ಕುದಲ್ಲ.
ಈಕೆ ಆ ಶಿವಪ್ರಸಾದ್ ಬಳಲುತ್ತಿದ್ದ ಭಾವನೆಗಳಿಂದೇನಾದರೂ ಬಳಲುತ್ತಿದ್ದಾಳೆಯೋ.
ಪುರುಷನ ಸ್ಪರ್ಶವಾದಾಗ ಆಕೆಯಲ್ಲಿ ಬೇರಾವುದೇ ಕಂಪನವಿಲ್ಲ.
ತಾನು ತಡಮಾಡಬಾರದು.
ಆದಷ್ಟು ಬೇಗ ಅವಳನ್ನು ಸಂಪೂಣಮಾಗಿ ಸ್ಟಡಿ ಮಾಡಬೇಕು.
ಅದು ನಾಳೆಯಿಂದಲೇ ಪ್ರಾರಂಭವಾಗಬೇಕೆಂದು ನಿರ್ಧರಿಸಿಬಿಟ್ಟ.
ಅಂದು ಬೆಳಿಗ್ಗೆ ಅನು ಆಫೀಸಿಗೆ ಹೋದ ಮೇಲೆ ರಾಕೇಶ ಅನುವಿನ ಮನೆಗೆ ಬಂದ.
ಈ ಸಮಯದಲ್ಲಿ ಮನೆಯಲ್ಲಿ ನೀಲಾ ಅಂಟಿ ಒಬ್ಬರೇ ಇರುತ್ತಾರೆಂದು ಬಲ್ಲ.
ಬೆಲ್ ಆದೊಡನೆ ಬಾಗಿಲು ತೆರೆದ ನೀಲಾ ಬಾಗಿಲುದ್ದಕ್ಕೂ ನಿಂತಿದ್ದ ರಾಕೇಶನನ್ನು ಕಂಡು ವಿಸ್ಮಿತಳಾದಳು.
ಸಡಗರದಿಂದ ಒಳಗೆ ಆಹ್ವಾನಿಸಿದಳು.
ಒಳ ಬಂದು ಕುಳಿತ ರಾಕೇಶ ನೇರ ವಿಷಯಕ್ಕೆ ಹೇಗೆ ಇಳಿಯುವುದೆಂದು ತಿಳಿಯದೆ ಒದ್ದಾಡಿದ.
ಆತನ ಒದ್ದಾಟ ಗಮನಿಸಿದ ನೀಲ ಖುಷಿಗೊಂಡಳು.
ಮದುವೆ ವಿಷಯ ಮಾತನಾಡಲೇ ಬಂದಿದ್ದಾನೆ ಎಂದು ಗ್ಯಾರಂಟಿಯಾಯಿತು.
ಅನುವಿನ ಮನಸ್ಸು ರಾಕೇಶ್‌ನತ್ತ ವಾಲಿರಬಹುದೇ.
ನನ್ನ ಮೊರೆ ಆ ದೇವರಲ್ಲಿ ಇಷ್ಟು ಬೇಗ ಮುಟ್ಟಿಬಿಟ್ಟತೇ.
“ರಾಕೇಶ್, ಏನು ತಗೋತಿರಿ, ಕಾಫಿ, ಟೀ”
“ಯಾವುದಾದರೂ ಸರಿ, ಅನು ಆಫೀಸಿಗೆ ಹೋದ್ರಾ, ಅಂಕಲ್ ಎಲ್ಲಿ” ಏನೇನೋ ಪ್ರಶ್ನಿಸಿದ.
ಅವನ ಪೇಚಾಟ ತಿಳಿಯಿತು.
ಕಾಫಿ ತಂದು ಕೈಗಿಡುತ್ತ ತಾನೇ ಮಾತು ಆರಂಭಿಸಿದಳು.
“ರಾಕೇಶ್, ಅನು ನಿಮ್ಗೆ ಒಪ್ಪಿಗೇನಾ.
ನಿಮ್ಮ ಮನೆಯವರು ಒಪ್ಪಿದಾರಾ” ನೀಲಾಳೇ ವಿಷಯ ಎತ್ತಿದಾಗ ಸರಾಗವಾದ ರಾಕೇಶ.
“ಆ ವಿಷಯನೇ ಮಾತಾಡೋಕೆ ಬಂದೆ ಅಂಟಿ.
ನಮ್ಮ ತಂದೆ ತಾಯಿಗೆ ಅನು ಕಂಡ್ರೆ ತುಂಬಾ ಇಷ್ಟ.”
“ನಿಮಗೆ ಇಷ್ಟ ಇಲ್ವಾ” ತಮಾಷೆ ಮಾಡಿದಳು.
“ನನಗೂ ತುಂಬಾನೇ ಇಷ್ಟಾನೇ ಆದ್ರೆ”
“ಆದ್ರೆ, ಆದ್ರೆ ಏನು ರಾಕೇಶ್” ತಟ್ಟನೆ ಕೇಳಿದಳು.
“ನಿಮ್ಮ ಅನು ಮನಸ್ಸಿನಲ್ಲಿ ಏನಿದೆಯೋ ಅಂತ ನನಗೆ ಇದುವರೆಗೆ ತಿಳಿಯೋಕೆ ಆಗಿಲ್ಲ.
ಒಬ್ಬ ಸೈಕಾಲಜಿಸ್ಟ ಆಗಿ ಹೇಳಬೇಕು ಅಂದರೆ ಅನು ನಾರ್ಮಲ್ ಅನ್ನಿಸೋಲ್ಲ” ನಿಧಾನವಾಗಿ ನುಡಿದ.
 “ಹೆದರಬೇಡಿ ಎಲ್ಲಾ ಪ್ರೀತಿಯಿಂದಲೂ ಅನು ಸಹಜವಾದ ಹುಡುಗಿನೇ.
ಆದ್ರೆ, ಆಕೆ ಒಬ್ಬ ಹೆಣ್ಣಾಗಿ ಪ್ರಕೃತಿಗೆ ಸಹಜವಾಗಿ ಸ್ಪಂದಿಸುತ್ತಿಲ್ಲ ಅಂತ ನನ್ನ ಅನಿಸಿಕೆ.
ಅಂದ್ರೆ… ಅಂದ್ರೆ ಒಂದು ಗಂಡಿನೊಡನೆ ಹೆಣ್ಣು ಇರಬೇಕಾದ ರೀತಿ ಇರೋಕೆ ಅವಳಿಂದ ಸಾಧ್ಯವಾಗ್ತಾ ಇಲ್ಲಾ ಅಂತಾ.
ಈ ವಿಷಯದಲ್ಲಿ ನಿಮ್ಮ ಅಭಿಪ್ರಾಯ”ಪೇಲವವಾಗಿ ಕುಳಿತುಬಿಟ್ಟಳು.
ಅವಳು ಅಂದುಕೊಂಡದ್ದು ನಿಜವಾಗಿತ್ತು.
ಅನುಮಾನ ಸತ್ಯವಾಗಿಬಿಟ್ಟಿತ್ತು.
ಯಾವುದು ಆಗಿರಬಾರದು ಅಂತ ಸಂತೈಸಿಕೊಳ್ಳುತ್ತಿದ್ದಳೋ ಅದು ಆಗಿಯೇ ಬಿಟ್ಟಿತ್ತು.
“ಆಂಟಿ, ನೀವು ಇಷ್ಟೊಂದು ಹೆದರಿಕೊಳ್ಳುವ ಅಗತ್ಯ ಖಂಡಿತಾ ಇಲ್ಲ.
ಇದೇನು ಖಾಯಿಲೆ ಅಲ್ಲ.
ಯಾವುದೋ ಬೇಡದ ಘಟನೆ ಅವಳ ಸುಪ್ತ ಮನಸ್ಸಿನಲ್ಲಿ ನಿಂತು ಈ ತೆರೆ ಹಾಕಿಬಿಟ್ಟಿದೆ.
ಅವಳ ಮನಸ್ಸು ಒಂದು ಹೆಣ್ಣಾಗಿ ಸ್ಪಂದಿಸೋಕೆ ಆಕೆಯನ್ನು ಬಿಡ್ತಾ ಇಲ್ಲ.
ಅವಳ ಕಣ್ಣುಗಳಲ್ಲಿ ನೋವಿನ ಎಳೆ ಇದೆ.
ಮನಸ್ಸು ಸದಾ ಏನನ್ನೋ ಆಲೋಚಿಸುತ್ತಾ ಇರುತ್ತೆ.
ಗಂಡು ಹೆಣ್ಣು ಅನ್ನೋ ವಿಶಿಷ್ಟತೆ ಅವಳಿಗೆ ಬೇಕಾಗಿಲ್ಲ.
ಪುರುಷರ ಬಗ್ಗೆ ಯಾವ ಆಕರ್ಷಣೆನೂ ಅವಳು ತೋರಿಸುತ್ತಿಲ್ಲ.
ಅವರನ್ನು ಆಕರ್ಷಿಸಬೇಕು ಅನ್ನೋ ಭಾವನೆ ಕೂಡ ಆಕೆಗಿಲ್ಲ.
ಅವಳ ಮನಸ್ಸು ಆ ನಿಟ್ಟಿನಲ್ಲಿ ಬೆಳೆದೇ ಇಲ್ಲ ಅನ್ನಿಸುತ್ತೆ.”
“ಆಂಟಿ, ಅಪ್ಸೆಟ್ ಆಗಬೇಡಿ.
ಒಬ್ಬ ಡಾಕ್ಟ್ರರಾಗಿ ಕೇಳ್ತಾ ಇದ್ದೀನಿ.
ಅನು ಹಾಗೆ ಆಗೋಕೆ ಏನೋ ಕಾರಣ ಇದೆ.
ನನ್ನ ಹತ್ತಿರ ಹೇಳೋದಿಕ್ಕೆ ಅವಳು ಸಂಕೋಚಪಡಬಹುದು.
ನೀವು ಆಕೆ ತಾಯಿ ಆಗಿ ಹೇಳಿ.
ನಿಮಗೆ ಆಕೆ ಬಗ್ಗೆ ಎಲ್ಲಾ ಗೊತ್ತಿರಬಹುದು, ಗೊತ್ತಿರಲೇಬೇಕು.
ಗಂಡಸರನ್ನು ಅವಾಯ್ಡ್ ಮಾಡೋ ಏನಾದರೂ ದುರ್ಘಟನೆ ಆಕೆ ಬಾಲ್ಯದಲ್ಲಿಯೋ ಅಥವಾ ನಂತರವೋ ನಡೆದಿತ್ತಾ.”
“ಇಲ್ಲಪ್ಪ, ಅಂತ ಯಾವ ಘಟನೆಯೂ ನಡೆದಿಲ್ಲ.
ಆದ್ರೆ… ಆದ್ರೆ….” ಮುಂದೆ ಹೇಳಲಾರದೆ ಅಸಹಾಯಕತೆಯಿಂದ ನಿಲ್ಲಿಸಿಬಿಟ್ಟಳು. 
“ಆಂಟಿ. ನೀವು ಏನನ್ನೊ ನನ್ನಿಂದ ಮುಚ್ಹಿಡಬಾರದು.
ಅವಳನ್ನ ನಾರ್ಮಲ್ ರೀತಿಗೆ ತರಬೇಕು ಅಂತಾ ಪ್ರಯತ್ನಿಸುತ್ತಿದ್ದೇನೆ.
ಆ ಪ್ರಯತ್ನ ಸಕ್ಸಸ್ ಆಗಬೇಕಾದರೆ ನಿಮ್ಮ ಸಹಕಾರ ಬೇಕೇ ಬೇಕು.”
ಎಲ್ಲವನ್ನೂ ಹೇಳಿಬಿಟ್ಟರೆ ಮುಂದೆ ರಾಕೇಶ್ ತಮ್ಮ ಬಗ್ಗೆ ನಿಕೃಷ್ಟ ಭಾವನೆ ತಾಳಿದರೆ, ಅದು ಮಗಳ ಬಗ್ಗೆ ಪರಿಣಾಮ ಬೀರಿದರೆ ಯೋಚಿಸುತ್ತಾ ಕುಳಿತುಬಿಟ್ಟಳು.
“ನೀವು ಏನು ಆಲೋಚಿಸುತ್ತಾ ಇದ್ದೀರಿ ಅಂತ ನಂಗೆ ಗೊತ್ತಾಗ್ತಾ ಇದೆ ಅಂಟಿ.
ನೀವು ಹೇಳೋ ವಿಷಯ, ನಾನೀಗ ತಳೆದಿರುವ ಭಾವನೆಗಳು ನಂತರ ಅನುವಿನೆಡೆ ಬದಲಾಗಬಹುದೇ ಅನ್ನೋ ಅನುಮಾನ ನಿಜಾ ತಾನೆ.”
ಅಂಟಿ, ಅನು ಒಬ್ಬ ಅಪರೂಪದ ಹುಡುಗಿ ಅಂತ ನಂಗೆ ಚೆನ್ನಾಗಿ ಗೊತ್ತು.
ಅವಳೊಂದು ಅನರ್ಘ್ಯ ರತ್ನ.
ಯಾವುದೇ ಕಾರಣಕ್ಕೆ ಆ ರತ್ನವನ್ನು ನಾನು ಕಳ್ಕೋದಿಕ್ಕೆ ಬಯಸಿಲ್ಲ.
ನೀವು ಹೇಳೊ ಯಾವುದೇ ವಿಷಯ ಅನು ಮೇಲೆ ನಾನಿಟ್ಟಿರುವ ಯಾವ ಭಾವನೆಗಳೂ ಬದಲಾಗುವುದಿಲ್ಲ ಅನ್ನೋ ಭರವಸೆ ಕೊಡಬಲ್ಲೆ.
ಜೊತೆಗೆ ಯಾವ ಕಾರಣಕ್ಕೂ ನೀವು ಹೇಳೋ ವಿಷಯ ನನ್ನ ಎದೆಯೊಳಗೆ ಗೋಪ್ಯವಾಗಿರುತ್ತದೆ” ತುಂಬು ಭರವಸೆ ನೀಡಿದ.
“ನಿಮ್ಮ ಮಗಳಿಗೆ ಒಳ್ಳೆಯದಾಗಬೇಕು ಅಂದ್ರೆ ನೀವು ಮುಚ್ಬಿಡಬಾರದು” ಒತ್ತಾಯಿಸಿದ.
ನೀಲಾ ಹೇಳಲಾರಂಭಿಸಿದಳು.
ತನ್ನ ಮತ್ತು ವಿಕಾಸನ ಸ್ನೇಹ,ತಂದೆಯ ಅನಾರೋಗ್ಯ.
ಜಗದೀಶ ತನ್ನ ಬಾಳಿನಲಿ ಖಳನಾಯಕನಂತೆ ಬಂದು ತಮ್ಮ ಪ್ರೇಮವನ್ನು ಹೊಸಕಿ ಹಾಕಿದ್ದು, ತಾನು ಮತ್ತೊಬ್ಬನ ಹೆಂಡತಿಯಾದ ಮೇಲೆ ಬಂದ ವಿಕಾಸ್ ತನ್ನ ತಾಳಿಗೆ ಅಂಜಿ ಏನೂ ಹೇಳದೆ ಹೊರಟು ಹೋಗಿದ್ದು, ಆ ಕ್ಷಣದಲ್ಲಿ ಆತ ಕರೆದಿದ್ದರೆ, ತಾಳಿ ಕಿತ್ತೆಸೆದು ತಾನು ಅವನ ಹಿಂದೆ ಹೋಗಲು ಸಿದ್ಧವಿದ್ದದ್ದು, ಅವನ ನೆನಪಿನಲ್ಲಿಯೇ ಇದ್ದ ತನ್ನನ್ನು ಬಲವಂತವಾಗಿ ಗಂಡನ ಅಧಿಕಾರ ತೋರಿ ತನ್ನವಳನ್ನಾಗಿ ಮಾಡಿಕೊಂಡು ಅನುವಿನ ಹುಟ್ಟಿಗೂ ಕಾರಣವಾದದ್ದು, ಅನು ಬೇಗ ಈ ಭೂಮಿಗೆ ಬಂದಳೆಂದು ಅವಳ ಹುಟ್ಟಿನ ಮೇಲೆಯೇ ಸಂಶಯ ತಾಳಿ, ಇಂದಿನವರೆಗೂ ಮಗಳೆಂದು ಒಪ್ಟಿಕೊಳ್ಳದೇ ಇದ್ದದ್ದು ಎಲ್ಲವನ್ನೂ ಹೇಳಿಬಿಟ್ಟಳು.
‘ಅಪ್ಪಾ’ ಎಂದು ಹಾತೊರೆದು ಹತ್ತಿರ ಹೋದ ತನ್ನ ಕರುಳ ಕುಡಿಯನ್ನು ಜಾಡಿಸಿ ಒದೆಯುತ್ತಿದ್ದುದು.
ಮಾತು ಮಾತಿಗೂ ತನ್ನ ಪ್ರೇಮವನ್ನು ನೆನಪಿಸಿ ಹಂಗಿಸಿ, ಹಿಂಸಿಸುತ್ತಿದ್ದುದು, ಬೆಳೀತಾ ಬೆಳೀತಾ ಅನುವಿಗೆ ತಂದೆಯ ಮೇಲೆ ತಿರಸ್ಕಾರ, ದ್ವೇಷ, ಅಸಹ್ಯ ಮೂಡಿಸಿಕೊಂಡಿದ್ದು, ಈ ಅಪ್ಪ, ಆ ಪ್ರೇಮಿ ಇವರಿಬ್ಬರೇ ತಾಯಿಯ ಬಾಳು ಕಣ್ಣೀರಾಗಲು ಕಾರಣವೆಂದು ತಿಳಿದಾಗಿನಿಂದ ಗಂಡಸರೆಂದರೆ ದ್ವೇಷ, ಅಸಹ್ಯ ಜುಗುಪ್ಸೆ.
ಇತ್ತೀಚೆಗೆ ದ್ವೇಷ, ಅಸಹ್ಯ ಕಡಿಮೆ ಮಾಡಿಕೊಂಡರೂ ಗಂಡೆಂದರೆ ಅಸಡ್ಡೆ ಅಲಕ್ಷ್ಯ.
ತನ್ನ ಬದುಕಿನಲ್ಲಿ ಎಂದಿಗೂ ಗಂಡಿಗೆ ಸ್ಥಾನ ಕೊಡಲಾರೆ ಎಂಬ ಹಟ, ಎಲ್ಲವನ್ನೂ ಹೇಳಿಕೊಂಡು ಬಿಕ್ಕಿ ಬಿಕ್ಕಿ ಅತ್ತಳು ನೀಲಾ.
ತನ್ನ ಅನುವಿನ ಹಿಂದೆ ಇಷ್ಟೊಂದು ದುರಂತವಿದೆಯೇ, ಅನು ಇಷ್ಟೊಂದು ನರಳಿದ್ದಾಳೆಯೇ, ತನ್ನ ಹುಟ್ಟನ್ನು ಸಂಶಯಿಸುವ ಅಪ್ಪ, ತನ್ನ ಇಡೀ ಬದುಕಿನಲ್ಲಿ ಅಪ್ಪನ ಪ್ರೀತಿ ವಾತ್ಸಲ್ಯವನ್ನು ಕಂಡಿಲ್ಲದ ಅನು ಅದೆಷ್ಟು ಸಂಕಟಪಟ್ಟಿದ್ದಾಳೆ.
ಆ ವಾತ್ಸಲ್ಯಕ್ಕಾಗಿ ಅದೆಷ್ಟು ಹಂಬಲಿಸಿ ಸೋತು ಹೋಗಿದ್ದಾಳೆ.
ಹೇಗೆ ಸಹಿಸಿಕೊಂಡಿದೆ ಆ ಪುಟ್ಟ ಹೃದಯ ಇದನ್ನೆಲ್ಲ.
ಅಮ್ಮನ ದುರಂತ ಪ್ರೇಮ, ದಾಂಪತ್ಯದ ವೈಫಲ್ಯತೆ, ತಂದೆಯ ಕಠಿಣತೆ, ಹೆತ್ತಪ್ಪನ ತಿರಸ್ಕಾರ, ಅವಹೇಳನ.
ಇದೆಲ್ಲ ಕಂಡ ಮನಸ್ಸು ಛಿದ್ರವಾಗದೆ ಇರುವುದೇ ಅದ್ಭುತವೆನಿಸುತ್ತಿದೆ.
ಅನು ಗಟ್ಟಿ ಮನಸ್ಸಿನವಳಾದ್ದರಿಂದ ಹೀಗಾದರೂ ಇದ್ದಾಳೆ.
ಆರ್ದನಾಗಿ ಕುಳಿತುಬಿಟ್ಟ ರಾಕೇಶ.
ತನ್ನೊಲವಿನ ಹುಡುಗಿಗಾಗಿರುವ ಆಘಾತವನ್ನು ಸಹಿಸದಾದ.
ಅನುವಿನ ಮೇಲಿನ ಒಲವು ಮತ್ತಷ್ಟು ಹೆಚ್ಚಾಯಿತು.
ಈ ಕೂಡಲೇ ಅನುವನ್ನು ಬಾಹುಗಳಲ್ಲಿ ಬಂಧಿಸಿ, “ನಿನಗೆ ಸಿಗದೇ ಇದ್ದ ಪ್ರೀತಿ, ಪ್ರೇಮ ಎಲ್ಲವನ್ನು ಬೊಗಸೆಯಲ್ಲಿ ತುಂಬಿ ತುಂಬಿ ಕೊಡುತ್ತೇನೆ.
ನೀನಿಟ್ಟ ಹೆಜ್ಜೆಯ ಗುರುತು ಅಳಿಸಿ ಹಾಕಿ ಬೆಳದಿಂಗಳ ಮಳೆ ಕರೆಯುತ್ತೇವೆ.
ಹೆತ್ತಪ್ಪನಷ್ಟೆ ಪ್ರೀತಿ ಕೊಡಲು ನನ್ನ ಹೆತ್ತಪ್ಪ ಕಾಯುತ್ತಿದ್ದಾರೆ.
ಹೆತ್ತಮ್ಮನ ಪ್ರೀತಿ ಮರೆಸುವ ಅಮ್ಮ ನಿನ್ನ ತನ್ನ ಮಡಿಲಿನಲ್ಲಿಟ್ಟು ಮಗುವಿನಂತೆ ಲಾಲಿಸುತ್ತಾಳೆ.
ಬಂದು ಬಿಡು ಅನು.
ನನ್ನ ಬಾಳಿನಲ್ಲಿ ಹೊಸ ಬೆಳಕಾಗಿ ಬಂದು ಬಿಡು ಅನು” ಎಂದೆಲ್ಲಾ ಹೇಳಬೇಕೆನಿಸಿತು.
ಆದರೆ ಅದು ಸಾಧ್ಯವಿರಲಿಲ್ಲ.
ಹೇಳಿದರೆ ಅದ್ಯಾವುದನ್ನು ಅರ್ಥೈಸಿಕೊಳ್ಳಲಾರದ ನೊಂದ ಹೃದಯ ತಣ್ಣಗೆ ಇದ್ದು ಬಿಡುತ್ತದೆ.
ಮೊದಲು ಆ ಹೃದಯದಲ್ಲಿ ಆಗಿರುವ ಗಾಯವನ್ನು ಸಂಪೂರ್ಣವಾಗಿ ವಾಸಿ ಮಾಡಬೇಕು.
ಆ ಹೃದಯದಲ್ಲಿ ಯಾವ ಕಲೆಯ ಗುರುತೂ ಕಾಣದಂತಿರಬೇಕು.
ಆಮೇಲೆ, ಆಮೇಲೆ ತನ್ನ ಪ್ರೀತಿ ಪ್ರೇಮ ಎಲ್ಲಾ.
“ಅಂಟಿ, ನಿಮ್ಮ ನಗುಮೊಗದ ಹಿಂದೆ ಇಷ್ಟೆಲ್ಲಾ ವ್ಯಥೆಯ ಕಥೆ ಇದೆ ಅಂತ ನಾನು ಖಂಡಿತಾ ಊಹಿಸಿರಲಿಲ್ಲ.
ನಿಮ್ಮ ಬದುಕಿನ ಕರಾಳ ಛಾಯೆ ಅನುವಿನ ಮನಸ್ಸನ್ನು ಈ ರೀತಿ ಸಂಘರ್ಷಿಸಿದೆ ಅನ್ನೋ ಕಲ್ಪನೆ ಕೂಡ ನನಗಿರಲಿಲ್ಲ.
ಎಲ್ಲವನ್ನು ಕೆದಕಿ ನಿಮಗೆ ನೋವು ಕೊಟ್ಟುಬಿಟ್ಟೆ.
ಆದರೆ ಒಂದಂತೂ ನಿಜಾ ಆಂಟಿ.
ನಾನೇ ನಿಮ್ಮ ಅಳಿಯ.
ನಿಮ್ಮ ಮಗಳೇ ನಮ್ಮ ಮನೆಯ ಸೊಸೆ.
ನಾ ಬರ್ತಿನಿ ಅಂಟಿ, ಹೊತ್ತಾಯಿತು” ಎದ್ದುಬಿಟ್ಟ.
ಮೌನವಾಗಿಯೇ ಅವನನ್ನು ಬೀಳ್ಕೊಟ್ಟಳು.
ಅನು ಬಗ್ಗೆ ಮತ್ತಷ್ಟು ಸ್ಟಡಿ ಮಾಡಲು ನಿರ್ಧರಿಸಿದ.
ಆಸ್ಪತ್ರೆಯಲ್ಲಿದ್ದರೂ ಅನುವಿನದೆ ಯೋಚನೆ.
ಯಾರಲ್ಲಿಯೂ ಹೇಳಿಕೊಳ್ಳದಾದ,ಹೇಳದೆಯೂ ಇರದಾದ.
ಒಂದೆರಡು ದಿನಗಳು ಕಳೆದವು.
ಅನುವನ್ನು ಭೇಟಿ ಮಾಡದೆಯೇ ಕಳೆದನು.
ಸುಶ್ಮಿತಳನ್ನು ಒಮ್ಮೆ ಕಂಡು ಮಾತಾಡಬೇಕೆನಿಸಿತು.
ಈಗವಳು ಏಕಾಂಗಿಯಾಗಿ ಸಿಕ್ಕಾಳೆಯೇ.
ಏನಾದರಾಗಲಿ ಪ್ರಯತ್ನಿಸಿಯೇಬಿಡಲು ನಿರ್ಧರಿಸಿ ಫೋನ್ ಮಾಡಿದ.
ಸುಶ್ಮಿತಾ, ಅಭಿ, ಹನಿಮೂನ್‌ಗೆ ಹೊರಡುವ ತಯಾರಿ ನಡೆಸಿದ್ದರು.
ಮನೆಗೆ ಬರಲು ಒತ್ತಾಯಿಸಿದಳು ಸುಶ್ಮಿತಾ.
ಉತ್ಸಾಹದಿಂದ ಬಂದರೆ ಅಭಿಯೂ ಜೊತೆಯಲ್ಲಿಯೇ ನಿಂತು ಸ್ವಾಗತಿಸಿದಾಗ ಮನದಲ್ಲಿ ಅಶಾಂತಿ ಕಾಣಿಸಿತು.
ಅಭಿಯ ಮುಂದೆ ಹೇಗೆ ಅನುವಿನ ಬಗ್ಗೆ ಮಾತನಾಡುವುದೆಂದು ತಿಳಿಯದೆ ಸುಮ್ಮನೆ ಕುಳಿತೇ ಇದ್ದ.
“ಬನ್ನಿ ರಾಕೇಶ್, ಮೇಲೆ ಪ್ರೈವೆಸಿ ಇರುತ್ತದೆ.
ಅಲ್ಲಿಯೇ ಮಾತನಾಡೋಣ.
ಅಭಿ ಪ್ಲೀಸ್, ಟೀ ಮಾಡಿ” ಎನ್ನುತ್ತಾ ಮೇಲೆ ಕರೆದೊಯ್ದಳು.
ರಾಕೇಶನ ತಳಮಳ ಅವಳಿಗರ್ಥವಾಗಿತ್ತು.
“ಈಗ್ಹೇಳಿ, ನಿಮ್ಮ ಟ್ರ್ಯಾಕ್‌ಗೆ ಅನು ಬಂದಳಾ.
ನಿಮ್ಮ ಪ್ರಯತ್ನ ಎಲ್ಲಿವರೆಗೆ ಬಂತು” ಧ್ವನಿಯಲ್ಲಿ ಅದೇ ಕೀಟಲೆ.
“ನೋ ಛಾನ್ಸ್ ಸುಶ್ಮಿತಾ.
ಅವಳು ನನ್ನ ಟ್ರ್ಯಾಕ್‌ಗೆ ಬರೋ ಹಾಗೆ ಕಾಣಿಸ್ತಿಲ್ಲ”
“ಸುಶ್ಮಿತಾ ಅನು ಬಗ್ಗೆ ನಿಮ್ಮತ್ರ ತಿಳ್ಕೋಬೇಕು ಅಂತ ಇಲ್ಲಿವರೆಗೂ ಬಂದು ನಿಮ್ಮ ಮಧುಚಂದ್ರದ ಮೂಡ್ ಕೆಡಿಸುತ್ತಾ ಇದ್ದೇನೆ.”
“ಓಹ್, ರಾಕೇಶ್, ಅನುಗಾಗಿ ಅಂದ್ರೆ ನಾನು ಈ ಮಧುಚಂದ್ರ ಬಿಡೋಕು ಸಿದ್ದವಾಗಿದ್ದೀನಿ.
ಕೇಳಿ ನಿಮಗೆ ಏನೇನು ಡೀಟೇಲ್ಸ್ ಬೇಕು.”
“ಅನು ನಾರ್ಮಲ್ ಆಗಿಲ್ಲ ಅಂತ ನಿಮ್ಗೆ ಅನಿಸುವುದಿಲ್ಲವೇ.
ಅಂದ್ರೆ ಆಕೆಗೆ ನಿಮ್ಮಂಥ ಹುಡುಗಿಯರಿಗೆ ಇರಬಹುದಾದ ಈ ಪ್ರೇಮ, ಪ್ರೀತಿ, ಮದುವೆ ಬಗ್ಗೆ ಯಾಕೆ ಆಸಕ್ತಿ ಇಲ್ಲ.
ನನ್ನಂಥ ಗಂಡು ಜೊತೆಯಲ್ಲಿದ್ದಾಗಲೂ ಅವಳ ವರ್ತನೆಯಲ್ಲಿ ಯಾವುದೇ ಬದಲಾವಣೆ ಕಾಣಲ್ಲವಲ್ಲ.
ಮುಂದೆ ಮದ್ವೆ ಆದ್ರೆ ಗಂಡನ ಜೊತೆ ಸರಿಯಾಗಿ ಇರ್ತಾಳಾ.
ಐ ಮೀನ್ ದಾಂಪತ್ಯ ಜೀವನ ನಡೆಸುತ್ತಾಳಾ ಅಂತಾ.”ಕೊಂಚ ಯೋಚಿಸಿದಳು.
ಈ ಬಗ್ಗೆ ಏನು ಹೇಳಬೇಕೋ ಅವಳಿಗೆ ಗೊತ್ತಾಗಲಿಲ್ಲ.
ಏನ್ ಹೇಳಿದ್ರೆ ಸರಿ ಏನ್ ಹೇಳಿದ್ರೆ ತಪ್ಪು ಅನ್ನೋ ದ್ವಂದ್ವ ಕಾಡೋಕೆ ಪ್ರಾರಂಭವಾಯಿತು.
ಅನು ತನ್ನನ್ನು ಅಂತರಂಗದ ಗೆಳತಿಯಾಗಿ ತಗೊಂಡು ಅವಳ ಅಂತರಂಗವನ್ನೇ ಬಿಚ್ಚಿಟ್ಟಿದ್ದಾಳೆ.
ಯಾರೊಂದಿಗೂ ಹೇಳಲಾರದೆ ಎಷ್ಟೋ ವಿಷಯಗಳು, ಅವಳೆದೆಯ ಕವಾಟದ ಗೌಪ್ಯತೆ ಎಲ್ಲಾ ಎಲ್ಲಾವೂ ತನಗೆ ಪಾರದರ್ಶಕ.
ಆದರೆ ಅದನ್ನ ರಾಕೇಶ್ ಮುಂದೆ ಹೇಗೆ ಹೇಳುವುದು.
ಅನು ಇಟ್ಟ ನಂಬಿಕೆಯನ್ನು ಹೇಗೆ ಕಳೆಯುವುದು.
ಅರ್ಥವೇ ಆಗದೆ ಏನೂ ಹೇಳದಾದಳು.
“ಸುಶ್ಮಿತಾ, ಅನುವಿನ ಗೌಪ್ಯತೆಗಳೆಲ್ಲ ನನಗೆ ತಿಳಿದುಬಿಟ್ಪರೆ, ಮುಂದೇನಾಗುತ್ತೋ ಅನ್ನೋ ಆತಂಕ ಅಲ್ವೇ ನಿಮ್ಮನ್ನು ಕಾಡ್ತ ಇರೋದು.
ನಾನು ಮೆಚ್ಚಿರುವ ಹುಡುಗಿ, ಮುಂದೆ ಕೈಹಿಡಿಯಬೇಕಾದ ಹುಡುಗಿ ಅನು, ನಮ್ಮಿಬ್ಬರ ಹಿರಿಯರು ಒಪ್ಪಿ ಈ ಮದ್ವೆ ನಡೆಸುವ ಸನ್ನಾಹದಲ್ಲಿದ್ದಾರೆ.
ಯಾವ ಕಾರಣಕ್ಕೂ ಅನು ನನ್ನ ಹೃದಯದಿಂದ ಹೊರ ಹೋಗಲು ಸಾಧ್ಯವಿಲ್ಲ.”
“ಆದರೆ ಅನುನಾ ಒಪ್ಟಿಸೋದು ಅಷ್ಟು ಸುಲಭ ಅಲ್ಲಾ ಅವಳು ಯಾವ ಕಾರಣಕ್ಕೂ ಒಬ್ಬ ಪುರುಷ ತನ್ನ ಬಾಳಿನಲ್ಲಿ ಪ್ರವೇಶಿಸುವುದನ್ನು ಒಪ್ಪಲಾರಳು.”
“ಅದೇ, ಅದೇ ಏಕೆ ಅಂತ ನಾನು ತಿಳ್ಕೋಬೇಕಿತ್ತು.
ಯಾಕೆ ಆಕೆ ಪುರುಷರನ್ನ ಅವಾಯ್ಡ್ ಮಾಡ್ತಾಳೆ.
ಆಕೆ ಪುರುಷದ್ವೇಷಿಯೇ?”
“ದ್ವೇಷಿ ಅಂತನೂ ಸಂಪೂರ್ಣವಾಗಿ ಹೇಳೋಕೆ ಆಗಲ್ಲ.
ಹಾಗಿದ್ದಿದ್ರೆ ಅಭಿ ಜೊತೆ ಆಗಲಿ, ನಿಮ್ಮ ಜೊತೆ ಆಗಲಿ ಸ್ನೇಹವಾಗಿ ಇರ್ತ್ತಾ ಇದ್ದಳಾ. 
ನನಗನ್ನಿಸುತ್ತೆ ಪುರುಷರನ್ನು ಒಬ್ಬ ಸ್ತ್ರೀಯಾಗಿ ನೋಡಲಾರಳು ಅಂತಾ.”
“ಅಂದ್ರೆ ಪ್ರಕೃತಿ ಪುರುಷರ ಸಮಾಗಮವೇ ಬದುಕಿನ ಸಾರ್ಥಕತೆ, ಅದು” ಪ್ರಕೃತಿಯ ಸಹಜವಾದ ನಿಯಮ.
ಇದ್ಯಾವುದರ ಹೊಳಹು ಆಕೆಗೆ ಬೇಕಿಲ್ಲ.
ಸ್ನೇಹದ ಗಡಿ ದಾಟಲು ಯಾರಿಗೂ ಅವಕಾಶ ಕೊಡಲಾರಳು.
ಪ್ರಕೃತಿಯ ವಿರುದ್ಧ ಹೋಗುವ ಹಟ ಅವಳದು.
ಇಂತಹ ಮನಸ್ಥಿತಿ ಇರೋ ಎಷ್ಟೋ ಗಂಡು ಹೆಣ್ಣುಗಳಿಲ್ವೆ.
ಆಜನ್ಮ ಬ್ರಹ್ಮಚಾರಿಗಳಾಗಿಯೇ ಆದರ್ಶವಾಗಿರುವುದನ್ನು ನಾವು ನೋಡ್ತಾ ಇಲ್ವಾ ರಾಕೇಶ್.
ಅಂತಹ ಆದರ್ಶ ಅನುವಿಗೂ ಇರಬಹುದು.”
“ಆದರ್ಶ, ಖಂಡಿತಾ ಅಲ್ಲಾ ಸುಶ್ಮಿತಾ ಹಿಂತೆಗೆತ. ” ನಿಲ್ಲಿಸಿದ.
“ಅಧೈರ್ಯ, ಹೇಡಿತನ, ಬದುಕಿನಲ್ಲಿ ಯಾರಿಗೋ ಎಂದೋ ಏನೋ ಆಯ್ತು.
ಅದು ತನ್ನ ಬಾಳಿನಲ್ಲಿ ಆಗಬಹುದು ಅನ್ನೋ ಭೀತಿ, ತನಗೆ ಪ್ರಿಯರಾದವರ ನೋವಿಗೆ ಪ್ರತಿಸ್ಪಂದಿಸಿ, ಒಡಮೂಡಿರುವ ದ್ವೇಷ, ಜುಗುಪ್ಸೆ, ಇವೇ ಇವೇ ಕಾರಣ ಸುಶ್ಮಿತಾ ಅನುವಿನ ವಿಚಿತ್ರ ನಡತೆಗೆ.”
“ಹೇಗೆ ಹೇಳ್ತೀರಾ, ಅನು ಧೈರ್ಯವಂತೆ, ಪ್ರತಿಯೊಂದನ್ನೂ ತೀವ್ರವಾಗಿ ಅಧ್ಯಯನ ನಡೆಸುವ ವಿಚಾರವಂತೆ, ಬದುಕಿನಲ್ಲಿ ಸೋಲು ಕಾಣದ ಛಲವಾದಿ, ಪ್ರತಿಯೊಂದು ಅಂಶಕ್ಕೂ ಪ್ರಾಮುಖ್ಯತೆ ನೀಡಿ ಬದುಕಿಗೆ ಅಳವಡಿಸಿಕೊಳ್ಳೋ ಬುದ್ಧಿವಂತೆ, ಬದುಕಿನಲ್ಲಿ ಮುನ್ನುಗ್ಗುವ ದಾರ್ಢ್ಯ ಆಕೆಗಿದೆ.
ಇಷ್ಟೆಲ್ಲ ಇರೋ ಅನುವನ್ನು ಹೇಗೆ ಹೇಡಿ ಅಂತಿರಾ” ವಿರೋಧಿಸಿದಳು.
ರಾಕೇಶನ ವಿಚಾರಸರಣಿಯನ್ನು ಒಪ್ಪದಾದಳು ಸುಶ್ಮಿತಾ. 
“ನಿಜಾ. ನೀವು ಹೇಳ್ತಾ ಇರೋದೆಲ್ಲಾ ನಿಜಾ.
ಆದ್ರೆ ಆ ಗುಣಗಳು ಇರೋ ಅಪೂರ್ವವಾದ ಹೆಣ್ಣು ಅನು.
ಆದ್ರೆ ಎಲ್ಲರೂ ನಡೆಸುವ ಸಹಜ ಬದುಕನ್ನೇಕೆ ಆಕೆ ಒಪ್ತಾ ಇಲ್ಲ.
ಇದಕ್ಕೆ ಆದರ್ಶವೇ ಕಾರಣನಾ ಇಲ್ಲ.
 ಖಂಡಿತಾ ಅದಲ್ಲ ಕಾರಣ.
ಹೆತ್ತ ತಾಯಿ ಬಯಸೋ ಬದುಕನ್ನ ಯಾಕೆ ಆಕೆ ಸ್ವೀಕರಿಸುತ್ತಿಲ್ಲ.
ತಾಯಿ ಅಂದ್ರೆ ಪ್ರಾಣ, ಆ ತಾಯಿಗಾಗಿ ತಾನು ಏನು ಮಾಡೋಕೆ ಸಿದ್ದ ಅನ್ನೋ ಅನು, ಆ ತಾಯಿಯ ಕನಸು ನಿರೀಕ್ಷೆಗಳನ್ನು ಯಾಕೆ ನಿಜಾ ಮಾಡ್ತಾ ಇಲ್ಲ.”
“ಕಾರಣ ಇದೆ ರಾಕೇಶ್, ಕಾರಣ ಇದೆ.
ನೀವು ಹೇಳಿದಂತೆ ಅನು ಆದರ್ಶದಿಂದ ತನ್ನ ಬದುಕಿನತ್ತ ವಿಮುಖಳಾಗಿಲ್ಲ.
ತಾನು ಕಂಡ ಕ್ರೂರ ಸತ್ಯ ಅವಳನ್ನ ಹಾಗೆ ಮಾಡಿದೆ.
ಹೇಳಿಬಿಡ್ತಿನಿ ಎಲ್ಲಾ ಹೇಳಿಬಿಡ್ತಿನಿ.
ಈ ಸತ್ಯ ಗೊತ್ತಾಗಿ ನಿಮ್ಮಿಂದೇನಾದ್ರೂ ಆಕೆಯ ಬದುಕು ತಿರುವು ಪಡೆಯಬಹುದು ಅನ್ನೋ ನಿರೀಕ್ಷೆ ಕಾತರದಿಂದ ಸತ್ಯವನ್ನು ನಿಮ್ಮ ಮುಂದೆ ಇಡ್ತಿನಿ” ತನಗೆ ಗೊತ್ತಿದ್ದ ಎಲ್ಲವನ್ನು ಹೇಳತೊಡಗಿದಳು.
ವಿಷಮ ದಾಂಪತ್ಯದ ಫಲವಾಗಿ ಜನಿಸಿದ ಅನುವಿಗೆ ಸಿಗಬೇಕಾದ ಕನಿಷ್ಟ ಪ್ರೀತಿಯೂ ದೊರೆಯದೆ ತಂದೆಗೆ ಎರವಾದಳು.
ತನಗೆ ದಕ್ಕದ ಪ್ರೀತಿ, ಅದರ ಹೆತ್ತಮ್ಮನಿಗಾದರೂ ಲಭ್ಯವಾಗಲಿ ಅಂತ ಆ ಪುಟ್ಟ ಹೃದಯ ಬಯಸಿತ್ತು.
“ಅಪ್ಪಾ ಯಾಕಮ್ಮ ನನ್ನ ಹತ್ರ ಮಾತೇ ಆಡಲ್ಲ.
ಯಾಕೆ ನಂಗೆ ಬೈಯ್ತರೆ” ಅಂತ ಪುಟ್ಟ ಅನು ಕೇಳುತ್ತಿದ್ದರೆ ಉತ್ತರಿಸಲಾರದೆ ತತ್ತರಿಸಿ ಹೋಗುವ ನೀಲಾ“ಅಪ್ಪನಿಗೆ ಕೋಪ ಜಾಸ್ತಿ ಪುಟ್ಟ.
ಅದಕ್ಕೆ ರೇಗ್ತಾರೆ, ನೀನು ಅವರ ಹತ್ರ ಹೋಗಲೇಬೇಡ.
ಆಗ ನಿಂಗೆ ಬೈಯ್ಯೋದೇ ಇಲ್ಲ” ಎಂದು ಸಮಾಧಾನಿಸುತ್ತಿದ್ದಳು.
“ಎದುರು ಮನೆ ರಶ್ಮಿಗೆ ಮಾತ್ರ ಅಪ್ಪ ಬೈಯಲ್ಲ.
ಎತ್ಕೊಂಡು ಮುದ್ದಾಡ್ತಾ ಇರ್ತಾರೆ” ಆ ಪುಟ್ಟ ಹೃದಯಕ್ಕೆ ಅರ್ಥವಾಗಿರಲಿಲ್ಲ.
ತನ್ನನ್ನ ತನ್ನ ಅಮ್ಮನನ್ನ ಬಿಟ್ಟು ಈ ಪ್ರಪಂಚದ ಎಲ್ಲರಿಗೂ ಅಪ್ಪ ಒಳ್ಳೆಯವನಲಿ ಅಂತಾ.
ಮಗಳ ಪ್ರಶ್ನೆಗೆ ನಿರುತ್ತರಳಾಗಿ ಬಿಡುತ್ತಿದ್ದಳು.
ಇಂತಹ ಪ್ರಶ್ನೆ ಅವಳಿಂದ ಬಾರದಂತೆ ಗಂಡನಿಂದ ದೂರವೇ ಮಗಳನ್ನು ಇರಿಸತೊಡಗಿದಳು.
ಆ ಪುಟ್ಟ ವಯಸ್ಸಿಗೆ ಅನು ಪ್ರತ್ಯೇಕ ಕೋಣೆಯಲ್ಲಿ ಇರತೊಡಗಿದಳು.
ಗಂಡ ಮನೆಯಿಂದ ಹೊರ ಹೋಗುವ ತನಕ, ಹೊರಗಿನಿಂದ ಬಂದ ಮೇಲೆ ಯಾವ ಕಾರಣಕ್ಕೂ ಅನುವನ್ನು ಹೊರಗೆ ಬರದಂತೆ ನಿರ್ಬಂಧಿಸತೊಡಗಿದಳು ನೀಲಾ.
ಪುಟ್ಟ ಕೋಣೆಯೇ ಅನುವಿನ ಪ್ರಪಂಚವಾಯಿತು.
ಅಪ್ಪನನ್ನು ನೋಡದೆಯೇ ಕಾಲ ಕಳೆಯಹತ್ತಿದಳು.
ಎಂದಾದರೊಮ್ಮೆ ಎದುರಾದರೂ ಪುಳಕ್ಕನೆ ತನ್ನ ಕೋಣೆಗೆ ಬಂದು ಸೇರಿಕೊಂಡು ಬಿಡುತ್ತಿದ್ದಳು.
ಅಪ್ಪ ಹೋದ ಮೇಲೆ ಆ ಮನೆಯಲ್ಲಿ ಅಮ್ಮ ಮಗಳಿಬ್ಬರದೇ ಸಾಮ್ರಾಜ್ಯ.
ಯಾವ ಕಾರಣಕ್ಕೂ ಮಗಳು ತಂದೆ ಪ್ರೀತಿ ಬಯಸದಂತೆ ತಾನೇ ಯಥೇಚ್ಛವಾಗಿ ಪ್ರೀತಿ ಉಣಿಸಲಾರಂಭಿಸಿದಳು.
ಅಪ್ಪಾ ಎಂದಪ್ಪಿಕೊಳ್ಳಹೋದ ಮಗುವಿಗೆ ಕಾಲಿನಿಂದ ಒದ್ದು ಗಾಯಗೊಳಿಸಿದಾಗಿನಿಂದ ಅನು ಅಪ್ಪನ ಮುಖ ನೋಡಲೇ ಅಂಜುತ್ತಿದ್ದಳು.
ಹೀಗೆ ಬಾಲ್ಯ ಕಳೆದಳು.
ಮೊದ ಮೊದಲು ಅಮ್ಮ ತನ್ನ ಜೊತೆಯೇ ಮಲಗಿರುತ್ತಾಳೆಂದು ನಂಬಿದ್ದ ಅನುವಿಗೆ, ತನಗೆ ನಿದ್ರೆ ಬಂದೊಡನೆಯೇ ಅಮ್ಮ ಈ ರೂಮಿನಿಂದ ಹೊರಗೆದ್ದು ಅಪ್ಪನ ರೂಮಿಗೆ ಹೋಗುತ್ತಾಳೆಂಬ ಸತ್ಯ ಕ್ರಮೇಣ ಅರ್ಥವಾಗತೂಡಗಿತು.
ತನ್ನನ್ನು ತಬ್ಬಿ ಮಲಗಿಸಿ ಬಿಸಿಯ ಅಪ್ಪುಗೆಯಲಿ ಬಳಸಿ ನಿದ್ರೆ ಬರಿಸಿ ಅದೇಕೆ ಓಡಿ ಹೋಗುವಳೋ ಎಂದು ಮುನಿಸಿಕೊಳ್ಳುತ್ತಿದ್ದಳು.
ತಾನು ಹೋಗಿಯೇ ಇಲ್ಲ ಎಂದು ಸಾಧಿಸುವ ಅಮ್ಮನ ಮನಸ್ಸಿಗೆ ನೋವು ಉಂಟು ಮಾಡಬಾರದೆಂದು ಸುಮ್ಮನಾಗಿ ಬಿಡುತ್ತಿದ್ದಳು.
ಅದೊಂದು ದಿನ ಅಮ್ಮ ನರಳುವ ಧ್ವನಿ ಕಿವಿಗೆ ಬಿದ್ದು ಧಿಗ್ಗನೆದ್ದು ಕುಳಿತಳು.
ಪಕ್ಕದಲ್ಲಿ ತಡಕಾಡಿದಳು.
ಅಮ್ಮನ ಸುಳಿವಿಲ್ಲ.
ನಡುಗುವ ಎದೆಯನ್ನು ಕೈಯಲಿರಿಸಿಕೊಂಡು ಭೀತಿಯಿಂದಲೇ ನಿಧಾನವಾಗಿ ಎದ್ದು ಬಾಗಿಲ ಬಳಿ ಬಂದಳು.
ನೀಲಾ ಸಾಮಾನ್ಯವಾಗಿ ಹೊರ ಹೋಗುವಾಗ ಬಾಗಿಲನ್ನು ಮುಂದಿನಿಂದ ಚಿಲಕ ಹಾಕಿಯೇ ಹೋಗಿರುತ್ತಿದ್ದಳು.
ಅಂದೇನಾಗಿತ್ತೋ ಬಾಗಿಲು ಹಾರು ಹೊಡೆದಿತ್ತು.
ಅಪ್ಪನ ರೂಮಿನತ್ತ ಬಂದು ಮೆಲ್ಲನೆ ಬಾಗಿಲು ತಳ್ಳಿದಳು.
ಒಳಗಿನಿಂದ ಬೋಲ್ಟ್ ಹಾಕಿರಲಿಲ್ಲ.
ಅಲ್ಲಿನ ದೃಶ್ಯ ಅವಳೆದೆಯನ್ನು ನಡುಗಿಸಿತು.
ಬೀಭತ್ಸ, ನೋಡಬಾರದ್ದನ್ನು ನೋಡಿದ್ದಳು.
ಕಾಣಬಾರದ್ದನ್ನು ಕಂಡಿದ್ದಳು.
ಅಯ್ಯೋ ಬಿಟ್ಟುಬಿಡಿ ನನ್ನ.
ನನ್ನ ಯಾಕೆ ಹೀಗೆ ಹಿಂಸಿಸಿ ಕೊಲ್ತಿರಾ.
ನಿಮ್ಮ ದಮ್ಮಯ್ಯ ನನ್ನ ಬಿಡಿ ಅಮ್ಮ ಗೋಗರೆಯರಿತ್ತಿದ್ದಾಳೆ.
ಪೈಶಾಚಿಕ ತೃಪ್ತಿಯಿಂದ ರಕ್ಕಸನಂತೆ ವಿಜೃಂಭಿಸುತ್ತಿದ್ದಾನೆ.
ನಾಯಿಯಂತೆ ಸಿಕ್ಕಿದಲ್ಲಿ ಕಚ್ಚಿ ಹಿಂಸಿಸುತ್ತಿದ್ದಾನೆ.
ಕಣ್ಣೀರಿಡುತ್ತಾ ನೀಲಾ ಕೈ ಕೈ ಮುಗಿಯುತ್ತಿದ್ದಾಳೆ.
ಗಟ್ಟಿಯಾಗಿ ನರಳಿದರೆ ಮಗಳಿಗೆ ಎಲ್ಲಿ ಕೇಳಿತೋ ಎಂದು ಹಲ್ಲು ಕಚ್ಚಿ ನೋವು ತಡೆಯುತ್ತಿದ್ದಾಳೆ.
ಕಿರುಚಬೇಡ ಎಂದು ಹೊಡೆಯುತ್ತಿದ್ದಾನೆ.
ಹಿಂಸೆ, ಚಿತ್ರಹಿಂಸೆ ಅಂದ್ರೆ ಇದೇನಾ.
ಅನುವೇನು ಚಿಕ್ಕ ಮಗುವಲ್ಲ.
ಎಲ್ಲಾ ಅರ್ಥವಾಗುವ ವಯಸ್ಸನ್ನು ತಲುಪಿದ್ದಳು.
ಆಗಷ್ಟೆ ಬಾಲ್ಯಾವಸ್ಥೆಯಿಂದ ಯೌವನಕ್ಕೆ ಕಾಲಿರಿಸಿದ ಪುಟ್ಟ ತರುಣಿ.
ಸ್ನೇಹಿತರು, ಟಿ.ವಿ., ಪುಸ್ತಕಗಳು ಹೆಣ್ಣು ಗಂಡುಗಳ ಸಂಬಂಧವನ್ನು ಅಸ್ಪಷ್ಟವಾಗಿ ತಿಳಿಸಿಕೊಟ್ಟಿದ್ದವು.
ಇಂದು ಅವಳ ಹೃದಯದಲ್ಲಿ ಆ ಭೀಭತ್ಸ್ಯ ದೃಶ್ಯ ಅಚ್ಚೊತ್ತಿಬಿಟ್ಟತು.
 ಮಗಳಿಗೆ ತಿಳಿಯಬಾರದೆಂದು ಹಲವಾರು ವರ್ಷಗಳಿಂದ ನೀಲಾ ಪ್ರಯತ್ನಿಸುತ್ತಿದ್ದಳೋ ಇಂದು ಅದೆಲ್ಲವೂ ತಿಳಿದುಬಿಟ್ಟಿತ್ತು.
ಅನುವಿಗೆ, ಪ್ರತಿದಿನಾ ರಾತ್ರಿ ಈ ಭಯಾನಕ ಚಿತ್ರಹಿಂಸೆಗೆ ಗುರಿಯಾಗಿದ್ದರೂ ಬೆಳಗಾಗೆದ್ದೊಡನೆ ಅನುವಿನ ಅಮ್ಮನಾಗಿ ಓಡೋಡಿ ಬರುತ್ತಿದ್ದಳು.
ತನ್ನ ನೋವಿನ ಕಿಂಚಿತ್ತಾದರೂ ಅನುಭವ ಅವಳಿಗೆ ಕಾಣಿಸದಂತಿರಲು ಶತಪ್ರಯತ್ನ ನಡೆಸಿ ಗೆಲ್ಲುತ್ತಿದ್ದಳು ಅಮ್ಮ.
ಅಮ್ಮ, ನಾನೆಷ್ಟೆ ಪ್ರೀತಿಯಿಂದ ದೂರಾಗಿದ್ದೆ ಎಂಬ ಅರಿವು ಮೂಡಿಸಿ ನೋವನುಂಡು ನಲಿವಿನಿಂದಿರುತ್ತಿದ್ದ ಅಮ್ಮ ನಿನ್ನೊಳಗಿನ ವೇದನೆ ನಿಲುಕುವಂತಹುದಲ್ಲ ಅಂತ ಅರ್ಥವಾಯಿತಮ್ಮ.
ತನ್ನ ರೂಮಿಗೋಡಿ ಬಂದು ಅಳು ಹೊರಗೆ ಕೇಳಿಸದಂತೆ ಬಾಯಿ ಮುಚ್ಹಿಕೊಂಡಳು.
ತಾನು ಕಂಡದ್ದೆಲ್ಲವನ್ನೂ ಅಮ್ಮನಿಗೆ ಗೊತ್ತಾಗಬಾರದೆಂದು ತನಗೆ ಗೊತ್ತಾಗಿದೆ ಎಂದು ತಿಳಿದರೆ ಅದೆಷ್ಟು ನೋಯುವಳೋ ಎಂದು ಸುಮ್ಮನಾಗಿಬಿಟ್ಟಳು.
ಒಂದೆರಡು ದಿನಗಳಾದ ನಂತರ “ಅಮ್ಮ ನೀನಿಲ್ಲೇ ಮಲಗಬೇಕು.
ಯಾವ ಕಾರಣಕ್ಕೂ ಎದ್ದು ಹೋಗಬಾರದು” ಅಂತ ಹಟ ಹಿಡಿದಳು.
ಮಗಳ ಮಾತಿಗೆ ಉತ್ತರಿಸಲಾರದೆ ಸೋತಳು.
ರಾಕ್ಷಸ ಗಂಡ ತಾನು ಎದ್ದು ಹೋಗದಿದ್ದರೆ ಇಲ್ಲಿಗೇ ಬರಲು ಹೇಸನು.
ಮಗಳಿದ್ದಾಳೆ ಎಂಬುದನ್ನು ಬೇಕಾದರೆ ಮರೆತುಬಿಡುತ್ತಾರೆ. 
ಅದಾಗಬಾರದು ತನ್ನ ಹೂವಿನಂಥ ಮಗಳಿಗೆ ತನ್ನ ದುರಂತ ಬದುಕಿನ ಕ್ಷಣಗಳ ಅರಿವು ಬರಬಾರದು.
ಅನುವಿಗೆ ನಿದ್ರೆ ಬಂದೊಡನೆ ಹುಲಿಯ ಬಾಯಿಗೆ ಆಹಾರವಾಗಲು ತಾನೇ ಹೊರಟು ನಿಲ್ಲುತ್ತಿದ್ದಳು.
ಒಂದಷ್ಟು ದಿನಗಳು ತಿಂಗಳುಗಳು ಕಳೆಯುತ್ತಲೇ “ಅಪ್ಪನ್ನ ಬಿಟ್ಟು ತಾವು ಬೇರೆ ಮನೆಗೆ ಹೋಗೋಣ” ಎಂದು ಕಾಡಲಾರಂಭಿಸಿದಳು.
ಮೊದ ಮೊದಲು ಗಂಭೀರವಾಗಿ ಚಿಂತಿಸದೆ ನೀಲಾ ತಾನು ಗಂಡನನ್ನು ಬಿಟ್ಟು ಹೊರಗಡಿ ಇಟ್ಟು, ಅದು ಮಗಳ ಭವಿಷ್ಯದ ಬದುಕಿನಲ್ಲಿ ಕರಾಳ ಛಾಯೆಯಾಗಬಾರದೆಂದು, ಯಾವ ಕಾರಣಕ್ಕೂ ಆ ವಿಷಯ ಮಾತನಾಡಬಾರದೆಂದು” ಅಪ್ಪಣೆ ಕೊಟ್ಟುಬಿಟ್ಟಳು.
ಇತ್ತೀಚೆಗೆ ಅನುವನ್ನು ಮತ್ತೊಂದು ವಿಚಾರ ಕಾಡಲಾರಂಭಿಸಿತ್ತು.
ಅಪ್ಪನ ಎದುರು ಹೋಗುತ್ತಲೇ ಇರಲಿಲ್ಲ.
“ಅಕಸ್ಮಾತ್ತಾಗಿ ಎದುರಾದಾಗ ಅಪ್ಪನ ಕಣ್ಣುಗಳಲ್ಲೇನೋ ವಿಚಿತ್ರ ಭಾವ ಕಂಡಳು.
ಆತನ ದೃಷ್ಟಿ ಇಡೀ ತನ್ನ ಮೈಯನ್ನು ನೆಕ್ಕುತ್ತಿದೆಯೇನೋ ಎಂದು ಭ್ರಮಿಸಿ ಕ್ಷಣ ಸ್ತಬ್ಧಳಾದಳು.
ಇದು ತನ್ನ ಭ್ರಮೆಯೋ ನಿಜವೋ ತಿಳಿಯದೆ ವ್ಯಾಕುಲಗೊಂಡಳು.
ಅಂದೇ ಕೊನೆ ಮತ್ತೆಂದಿಗೂ ಆತನ ದೃಷ್ಟಿಗೆ ದೃಷ್ಟಿ ಬೆರೆಸಲಿಲ್ಲ.
ಮತ್ತೆಂದಿಗೂ ಆತನ ಮುಂದೆ ಬರುವುದನ್ನು ಬಯಸಲಿಲ್ಲ.
ಯಾರಲ್ಲಿಯೂ ಹೇಳಿಕೊಳ್ಳಲಾರದ ಸಂಕಟ, ದುಮ್ಮಾನ ಒತ್ತಡಗಳಿಂದ ರೋಸಿಹೋದಳು.
ಅದೆಷ್ಟು ವರ್ಷಗಳ ಕಾಲ ಈ ನೋವನ್ನನುಭವಿಸಿದಳೋ, ಕೊನೆಗೊಮ್ಮ ಮನಸ್ಸಿನ ಒತ್ತಡ ಕಡಿಮೆ ಮಾಡಿಕೊಳ್ಳಲೋಸುಗ ಸುಶ್ಮಿತಳಲ್ಲಿ ಎಲ್ಲವನ್ನೂ ಹೇಳಿಕೊಂಡು ಬಿಟ್ಟಳು.
ಇದಿಷ್ಟು ಅನುವಿನ ಅಂತರಂಗದ ಅಂತರಾಳದ ಗೌಪ್ಯತೆ.
ದೀರ್ಘವಾಗಿ ಎಲ್ಲವನ್ನು ಹೇಳಿ ಸುಸ್ತಾದವಳಂತೆ ಸೋಫಕ್ಕೊರಗಿ ಅರೆಕ್ಷಣ ಕಣ್ಮುಚ್ಚಿದಳು.
ರಾಕೇಶ್ ಸುಶ್ಮಿತ ಹೇಳುತ್ತಿದ್ದದ್ದನ್ನೆಲ್ಲಾ ಕೇಳುತ್ತಾ ಕೇಳುತ್ತಾ ಚಲಿಸಿಹೋದ, ಯಾವ ಉದ್ಗಾರ ತೆಗೆಯಲು ಅವನಿಂದಾಗಲಿಲ್ಲ.
ನೀಲಾ ಮುಚ್ಚಿಟ್ಟ ವಿಷಯವನ್ನು ಸುಶ್ಮಿತಾ ಬಿಚ್ಚಿಟ್ಟಿದ್ದಳು.
ಗೊತ್ತಿತ್ತು ಅವನಿಗೆ ಇಂತಹ ಯಾವುದೋ ದುರ್ಘಟನೆ ಸೂಕ್ಷ್ಮ ಮನಸ್ಸಿನ ಮೇಲೆ ಅಚ್ಚೊತ್ತಿದೆ.
ಅದು ಗಟ್ಟಿಯಾಗಿ ಶಾಶ್ವತವಾಗಿ ಅಂತರಂಗದಲ್ಲಿ ನೆಲೆ ನಿಂತುಬಿಟ್ಟಿದೆ.
ಹಾಗೆಂದೇ ಆ ಮನಸ್ಸು ಮಧುರ ಭಾವುಕತೆಗಾಗಲಿ, ತೀವ್ರ ಸಂವೇದನೆಗಳಿಗಾಗಲಿ ಅವಕಾಶ ನೀಡದೆ, ಅವಳ ಹೆಣ್ತನವನ್ನೇ ಮುಚ್ಚಿಹಾಕಿಬಿಟ್ಟಿದೆ.
ಅಲ್ಲಿ ಸ್ಪರ್ಶಕ್ಕಾಗಲಿ, ಸಾಮೀಪ್ಯಕ್ಕಾಗಲಿ ಸ್ಪಂದನ ಸಾಧ್ಯವೇ ಇಲ್ಲ.
ಅವಳೆದೆಯಲ್ಲಿ ಅನುರಾಗದ ಅಲೆಗಳೇಳದು ಬಯಕೆಗಳ ಉಬ್ಬರವಿರದು, ಕನಿಷ್ಟ ಆಕರ್ಷಿಸಲು ಸಾಧ್ಯವಾಗದು.
ಅರ್ಥವಾಯಿತವನಿಗೆ ಅನುವಿನ ತುಮುಲಗಳು ಅರ್ಥವಾಯಿತವನಿಗೆ, ಅನುವಿನ ಜಡತ್ವ, ಅರ್ಥವಾಯಿತವನಿಗೆ ಅನುವಿನ ವಿಕರ್ಷಣೆ.
ಅವನನ್ನು ಆಲೋಚಿಸಲು ಬಿಟ್ಟು ಸುಶ್ಮಿತಾ, “ಅಭಿ ಅಂತಾ ಕೂಗಿದಳು.
ಕೆಲಸದ ಹುಡುಗಿಯೊಂದಿಗೆ ಟ್ರೇನಲ್ಲಿ ಕಾಫಿ, ಬಿಸ್ಕತ್ತುಗಳನ್ನಿರಿಸಿಕೊಂಡು ಮೆಟ್ಟಿಲೇರಿ ಮೇಲೆ ಬಂದ.
ಸುಶ್ಮಿತಾಳ ಸೂಚನೆಗಾಗಿ ಕಾಯುತ್ತಿದ್ದನೇನೋ.
ಹಾಗಾಗಿ ಅವರಿಬ್ಬರ ಮಾತಿನ ನಡುವೇ ಬಾರದೆ, ಸುಶ್ಮಿತಾ ಕರೆದಾಗ ಅಭಿ ಮೇಲೆ ಬಂದ.
ಆತನ ಕಾಮನ್‌ಸೆನ್ಸ್ ರಾಕೇಶನಿಗೆ ಬಹು ಮೆಚ್ಚುಗೆಯಾಯ್ತು.
“ಕಾಫಿ ತಗೊಳ್ಳಿ” ಕಪ್ ನೀಡಿ, ಸುಶ್ಮಿತಾಗೂ ನೀಡಿ ತಾನೂ ಒಂದನ್ನ ಕೈಗೆತ್ತಿಕೊಂಡು ಅಲ್ಲಿಯೇ ಕುಳಿತ.
“ರಾಕೇಶ್, ಒಂದು ವಿಷಯ ಗೊತ್ತಾ.
ಅಭಿಗೂ ಅನು ಕಂಡ್ರೆ ತುಂಬಾ ಇಷ್ಟ ಇತ್ತು.
ಆದರೆ ಅನು ಯಾವ ಕಾರಣಕ್ಕೂ ತನ್ನ ಬದುಕಿನಲ್ಲಿ ಒಬ್ಬ ಪುರುಷನ ಪ್ರವೇಶ ಒಪ್ಪಲಾರೆ ಅಂತ ನಿರಾಕರಿಸಿಬಿಟ್ಟಳು.
ಇದೊಂದು ಗುಣ ಬಿಟ್ಟರೆ ಅನು ಅಪ್ಪಟ ಚಿನ್ನನೇ.
ನಾನು ಅಭಿನಾ ಇಷ್ಟಪಡ್ತಾ ಇರೋ ವಿಷಯ ತಿಳ್ಕೋಂಡು ನಮ್ಮಿಬ್ಬರ ಮದ್ವಗೆ ಸೇತುವೆಯಾದಳು.
ಈ ಕೃತಜ್ಞತೆಯೇ ನನ್ನ ಸದಾ ಅವಳ ಋಣಿಯಾಗಿಸಿದೆ.”
“ಅಭಿ, ರಾಕೇಶ್‌ಗೆ ಅನು ಮೇಲೆ ತುಂಬಾ ಮನಸ್ಸಿದೆ.
ಇಬ್ಬರ ಹಿರಿಯರು ಇವರಿಬ್ಬರ ಮದುವೆಯ ಗ್ರೀನ್ ಸಿಗ್ನಲ್ಗಾಗಿ ಕಾಯ್ತ ಇದ್ದಾರೆ.
ಆದರೆ ನಿನಗಾದ ಅನುಭವವೇ ರಾಕೇಶ್‌ಗೂ ಆಗ್ತ ಇದೆ.
ಆದರೂ ಸೋತುಬಿಟ್ರೆ.
ಅದು ಅನೂಗೆ ಆಗೋ ನಷ್ಟ.”
“ನೋ, ಹಾಗಾಗಬಾರದು ರಾಕೇಶ್.
ಅನು ತುಂಬ ಒಳ್ಳೇ ಮನಸ್ಸಿನ ಹುಡುಗಿ.
ನಿಮ್ಮಂತ ಮನಸ್ಸಿನ ಹುಡುಗ ಅವಳ ಕೈ ಹಿಡಿದ್ರೆ ನಿಜಕ್ಕೂ ಆ ಬದುಕು ಹೂವಿನ ಹಾಸಿಗೆ ಆಗುತ್ತೆ.
ನಿಮ್ಮ ಪ್ರಯತ್ನ ಕೈ ಬಿಡಬೇಡಿ.
ಹೇಗಾದರೂ ಅವಳನ್ನು ಒಲಿಸಿಕೊಳ್ಳಿ.
ಅವಳ ಮನಸ್ಸನ್ನು ಭಾವನೆಗಳನ್ನು ಬದಲಾಯಿಸಿ” ತುಂಬು ಮನಸ್ಸಿನಿಂದ ನುಡಿದ.
“ಅವರು ಅದೇ ಪ್ರಯತ್ನದಲ್ಲಿದ್ದಾರೆ ಅಭಿ.
ಅದಕ್ಕೆ ನಮ್ಮ ಹೆಲ್ಪ್‌ ಕೇಳ್ತಾ ಇದ್ದಾರೆ.”
“ಯಾವ ಹೆಲ್ಪ್ ಬೇಕಾದ್ರೂ ಮಾಡೋಕೆ ನಾವು ಸಿದ್ದ ರಾಕೇಶ್.
ಒಟ್ಟಿನಲ್ಲಿ ನಿಮ್ಮ ಪ್ರಯತ್ನ ಯಶಸ್ವಿಯಾಗಿ ಅನು ಮಿಸಸ್ ರಾಕೇಶ್ ಆಗಬೇಕು.
ಅದೇ ನಮ್ಮಿಬ್ಬರ ಆಸೆ. ”
“ಥ್ಯಾಂಕ್ಸ್ ಆ ಭರವಸೆ ನನಗಿದೆ.
ನಾನೊಬ್ಬ ಸೈಕಾಲಜಿಸ್ಟ್ ಆಗಿ ಹೇಳ್ತಾ ಇದ್ದೀನಿ.
ಅವಳ ಮನಸ್ಸಿಗೆ ಮುಟ್ಚಿರೊ ಮುಸುಕನ್ನು ಸರಿಸಿ ಈ ರಾಕೇಶ್ ಅನುವನ್ನು ತನ್ನ ಪ್ರೀತಿ ಬಲೆಯಲ್ಲಿ ಬಂಧಿಸುತ್ತಾನೆ ಅಂತಾ.”
“ಬೆಸ್ಟ್ ಆಫ್ ಲಕ್ ರಾಕೇಶ್” ಅಭಿ ಸುಶ್ಮಿತಾ ಒಟ್ಟಿಗೆ ಹೇಳಿದರು.
ರಾತ್ರಿ ಹನ್ನೊಂದು ಗಂಟೆಯಾಗಿದೆ.
ಅವತ್ತಷ್ಟೆ ಅವನ ಕೈಗೆ ಮೊಬೈಲು ಫೋನ್ ಸೇರಿತ್ತು.
ಯಾವಾಗ ಬೇಕೊ ಆವಾಗ ಅನುವಿನ ಜೊತೆ ಮಾತಾಡಬಹುದು ಅನ್ನುವ ಕಾರಣನೂ ಸೇರಿಸಿ ಮೊಬೈಲ್ ಕೊಂಡಿದ್ದ.
ಅನುಗೆ ರಿಂಗ್ ಮಾಡಿದ.
ಫೋನ್ ಹೊಡೆದುಕೊಳ್ಳತೊಡಗಿತು.
ಅಷ್ಟು ಹೊತ್ತಿನಲ್ಲಿ ಯಾರಪ್ಪ ಅಂತ ನಿದ್ರೆಗಣ್ಣಿನಲ್ಲಿಯೇ ಹೊರ ಬಂದು ಫೋನೆತ್ತಿದಳು.
ಅತ್ತಲಿಂದ ರಾಕೇಶ್ “ಹಲೋ ಅನು, ಡಿಸ್ಪರ್ಬ್ ಆಯಿತಾ.
ಇವತ್ತು ಮೊಬೈಲ್ ಫೋನ್ ಬಂತು.
ನಿಮ್ಮ ನೆನಪಾಯ್ತು.
ಅದಕ್ಕೆ ಮಾಡಿದೆ.”
“ಹೌದೇ, ಹಾಗಾದರೆ ನಂಬರ್ ಹೇಳಿ ಅದಕ್ಕೆ ಮಾಡ್ತಿನಿ” ಉತ್ತರವಾಗಿ ನಂಬರ್ ಬರೆದುಕೊಳ್ಳತೊಡಗಿದಳು.
ಫೋನಿಟ್ಟು “ಒಳಬಂದು ಮೊಬೈಲನ್ನು ಕೈಗೆತ್ತಿಕೊಂಡಳು.
“ಟ್ರಿನ್ ಟ್ರಿನ್” ಎನ್ನತೊಡಗಿತು.
“ಈ ಟೆಕ್ನಾಲಜಿಗೆ ನಾವು ಎಷ್ಟೊಂದು ಥ್ಯಾಂಕ್ಸ್ ಹೇಳಬೇಕು ಅಲ್ವಾ, ಅನು.”
“ಯಾಕೆ” ಪ್ರಶ್ನಿಸಿದಳು.
“ಯಾವಾಗ ಬೇಕು ಅಂದ್ರೆ ಅವಾಗ, ಯಾರಿಗೆ ಬೇಕು ಅಂದ್ರೆ ಅವರಿಗೆ ಈ ರೀತಿ ಫೋನ್ ಮಾಡಿ ಮಾತಾಡಬಹುದಲ್ಲ ಅದಕ್ಕೆ.”
“ಓಹ್ ಆದಕ್ಕಾ, ಏನ್ ವಿಷಯ ಫೋನ್ ಮಾಡಿದ್ದು”ಥೂ ಈ ಮುದ್ದು ಹುಡುಗಿಗೆ ಹೇಗಪ್ಪಾ ಅರ್ಥ ಮಾಡಿಸಲಿ ಎಂದುಕೊಂಡು“ಏನಿಲ್ಲಾ ಸುಮ್ನೆ ಮಾಡಿದೆ.
ನನ್ನ ನಂಬರ್ ತಗೊಳಿ.
ನಾನೇ ಮಾಡಬೇಕು ಅಂತಾ ಕಾಯಬೇಡಿ.
ನೀವೂ ಮಾಡ್ತಾ ಇರಿ.
ಇಡಲಾ, ಗುಡ್‌ನೈಟ್” ನಂಬರ್ ಹೇಳಿ ಫೋನಿಟ್ಟುಬಿಟ್ಟ.
ಯಾವುದೇ ಅನುಮಾನ ಬಂದಿಲ್ಲ ಎಂದುಕೊಂಡ.
ನೀಲಳಿಗೆ ಹೇಳಿ ತಾನೇ ಅನುವಿಗೆ ಮೊಬೈಲ್ ಕೊಡಿಸಿದ್ದ.
ಮೊಬೈಲ್ ಇದ್ದರೆ ಸಂಪರ್ಕಿಸಲು ಸುಲಭವೆಂದು.
ಹೇಗಾದರೂ ಸರಿ ಮಗಳು ಮದುವೆಗೆ ಒಪ್ಪಿದರೆ ಸಾಕೆಂದು ತುದಿಗಾಲಲ್ಲಿ ನಿಂತಿದ್ದಳು ನೀಲಾ.
ರಾಕೇಶ್ ತಿಳಿಸಿದೊಡನೆ ಮೊಬೈಲ್ ಖರೀದಿಸಿದಳು.
“ನನಗ್ಯಾಕಮ್ಮ ಮೊಬೈಲ್” ಅಂತ ಅಚ್ಚರಿ ವ್ಯಕ್ತಪಡಿಸಿದ್ದಳು ಅನು.
“ನೀನೆಲ್ಲಿದ್ದರೂ ನಿನ್ನ ಜೊತೆ ಮಾತನಾಡಬಹುದಲ್ಲ ಅದಕ್ಕೆ.
ನೀನೋ ಒಂದೊಂದು ಸಲ ಏನೂ ಹೇಳದೆ ಲೇಟಾಗಿ ಮನೆಗೆ ಬರ್ತೀಯ.
ಆಗ ನನಗೆಷ್ಟು ಆತಂಕ ಗೊತ್ತಾ?
ಅದಕ್ಕೆ ನನ್ನ ಟೆನ್ಷನ್ ಕಡಿಮೆ ಮಾಡಿಕೊಳ್ಳೋಕೆ ಈ ಮಾರ್ಗ.”
“ಸರಿ, ಸರಿ, ನೀನಂತೂ ಒಂದೊಂದು ಸಲ ಹೇಗೇಗೋ ಆಡ್ತೀಯ.
ನಾನೇನು ಸಣ್ಣ ಮಗುವೇ, ನೀನು ಹೀಗೇ ಆಡ್ತಾ ಇರು ಈ ಮನೇನೇ ಬಿಟ್ಟು ಎಲ್ಲಾದರೂ ಹೋಗಿಬಿಡ್ತೀನಿ.”
“ಅನೂ… ” ಜೋರಾಗಿ ಚೀರಿದಳು.
“ಬಾಯಿಮಾತಿಗೂ ಹೀಗೆಲ್ಲ ಹೇಳಬೇಡ.
ನೀನೇನಾದ್ರೂ ಈ ಮನೆ ಬಿಟ್ಟು ಹೋಗೋದೇ ಆದ್ರೆ ಅದು ನಿನ್ನ ಗಂಡನ ಜೊತೆ ಮಾತ್ರ.
ಹೀಗೆಲ್ಲ ಮಾತಾಡಿ ನನ್ನ ನೋಯಿಸಬೇಡ.” ಗದ್ಗದಿತಳಾದಳು.
“ಅಮ್ಮಾ, ನಿನ್ನ ಬಿಟ್ಟು ನಾನು ಹೋಗ್ತೀನೇನಮ್ಮ, ಸುಮ್ನೆ ನಿನ್ನ ರೇಗಿಸೋಣ ಅಂತ ಅಂದೆ.
ನನಗೆ ನಿನ್ನ ಬಿಟ್ರೆ ಮತ್ಯಾರಮ್ಮ ಇದ್ದಾರೆ.
ಟೆನ್ಶನ್ ತಗೋಬೇಡ.
ನಿಂಗೋಸ್ಕರ ತಾನೇ ಈ ಮನೆ ನರಕ ಆದ್ರೂ ಇರೋದು.” ನೀಲಳ ಭುಜಕ್ಕೊರಗಿದಳು.
ಮನೆ ಬಿಟ್ಟೋಗೋ ಸುದ್ದಿ ಎತ್ತಬೇಡ ಅಂತೇನೋ ನೀಲಾ ಹೇಳಿದ್ದಳು.
ಆದರೆ ಸಂದರ್ಭ ತಾನಾಗೇ ಬಂದೇಬಿಟ್ಟಿತು.
ಅಂದು ಬೆಳಿಗ್ಗೆ ಅನು ತಿಂಡಿ ತಿನ್ನುತ್ತಾ ಕುಳಿತಿದ್ದಾಳೆ.
ಜಗದೀಶ ನೇರವಾಗಿ ಆಲ್ಲಿಗೆ ಬಂದು ಅನುವಿನ ಎದುರು ಕುಳಿತುಕೊಂಡ.
ನೀಲಾ ಅವನಿಗೂ ತಿಂಡಿ ತಂದಿತ್ತಳು.
ತಿಂಡಿ ತಿನ್ನುತ್ತಾ ಜಗದೀಶ, “ನೀಲಾ, ಸ್ವಾಮಿನಾಥನ ಮನೆಯವ್ರಿಗೆ ಫೋನ್ ಮಾಡಲಾ, ಮದ್ವೆ ಯಾವಾಗ ಇಟ್ಕೊಳ್ಳೋಣ ಅಂತಾ?” ಪ್ರಶ್ನೆ ನೀಲಾಳಿಗೆ, ಉತ್ತರ ಬರಬೇಕಾಗಿದ್ದು ಅನುವಿನಿಂದ.
ಏನಂತ ಹೇಳಲಾರದೆ ನೀಲಾ ಅನುವಿನ ಮುಖ ನೋಡಿದಳು.
ತಾಯಿಯ ಸಂದಿಗ್ಧತೆಯ ಅರಿವಾಗಿ,“ಅಮ್ಮ, ನಂಗೆ ಈಗ್ಲೆ ಮದ್ವೆ ಮಾಡ್ಕೊಳ್ಳೋ ಯೋಚ್ನೆ ಇಲ್ಲ.
ಹಾಗಂತ ಸ್ವಾಮಿನಾಥ್ ಅಂಕಲ್ಗೆ ಹೇಳಿಬಿಡಮ್ಮ.”
“ಮದ್ವೆ ಯಾವಾಗ ಅಂತ ನಿರ್ಧಾರ ಮಾಡಬೇಕಾದವನು ನಾನು.
ಅವರವರ ಇಷ್ಟಕ್ಕೆ ಕುಣಿಯೋಕೆ ಬಿಡೋನಲ್ಲ ಈ ಜಗದೀಶ.” ರೇಗಿದ.
“ಅಮ್ಮ, ಮದ್ವೆ ಆಗಿ ಗಂಡನ ಜೊತೆ ಬಾಳಬೇಕಾದವಳು ನಾನು.
ನನಗಿಷ್ಟ ಇಲ್ಲ ಅಂದಮೇಲೆ ಯಾರೂ ನನ್ನ ಒತ್ತಾಯ ಮಾಡಿ ಒಪ್ಟಿಸೋಕೆ ಆಗಲ್ಲ.” ತಾನೂ ಜೋರಾದಳು ಅನು.
“ಹಾಗಾದ್ರೆ ಯಾಕೆ ಅವನ ಜೊತೆ ಅಲೀಬೇಕು, ಮಧ್ಯರಾತ್ರೀಲೆಲ್ಲಾ ಫೋನ್ ಮಾಡಬೇಕು?
ಏನಂತ ತಿಳ್ಕೊಂಡಿದಾಳೆ ನಿನ್ನ ಮಗಳು ನನ್ನ.
ಯಾರೂ ಹೇಳೋರು ಕೇಳೋರು ಇಲ್ಲ ಅಂತಾನ?
ನೀಲಾ ಕೊನೇ ಸಲ ಹೇಳ್ತಾ ಇದ್ದೀನಿ, ಮದ್ವೆ ಯಾವಾಗ ಇಟ್ಕೊಳ್ಳೋಣ ಅಂತಾ.” ಸಹನೆಯಿಲ್ಲದೆ ನುಡಿದ.
“ರೀ, ನೀವು ಸ್ವಲ್ಪ ಸುಮ್ನೆ ಇರ್ತ್ತೀರಾ, ಅವಳನ್ನ ನಾನು ಒಪ್ಟಿಸುತ್ತೇನೆ.” ಗಂಡನನ್ನು ಸಮಾಧಾನಿಸಲೆತ್ನಿಸಿದಳು.
“ಏನಮ್ಮ ನೀನು ಒಪ್ಪಿಸುವುದು.
ನನ್ನ ಏನಂತ ತಿಳ್ಕೋಂಡಿದೀರಾ ಇಬ್ಬರೂ, ಸಣ್ಣ ಮಗು ಅಂತಾನೆ?
ನನ್ನ ಬದುಕಿನ ಬಗ್ಗೆ ನನಗೆ ನಿರ್ಧಾರ ತಗೊಳ್ಳೋ ಸ್ವಾತಂತ್ರ್ಯ ಇಲ್ಲವಾ?
ನನ್ನ ಬದುಕು ನಿಮ್ಮ ನಿರ್ಧಾರದ ಮೇಲೆ ಅವಲಂಬಿತವಾಗಬೇಕಾ?
ಇಡೀ ನಿನ್ನ ಬದುಕನ್ನ ನೋಡಿಯೂ ನಾನು.
ಆ ಮದುವೆ ಅನ್ನೋ ಉರುಳಿಗೆ ಜೋತು ಬೀಳಬೇಕಾ?
ನೋಡು ಇವತ್ತು ಸ್ಪಷ್ಟವಾಗಿ ಹೇಳ್ತಾ ಇದ್ದೀನಿ.
ನಾನು ಮದ್ವೆ ಮಾಡ್ಕೋಳಲ್ಲ.
ನನಗ್ಯಾವ ಗಂಡುಗಳನ್ನು ಹುಡುಕುವ ಶ್ರಮ ಯಾರಿಗೂ ಬೇಡ.”
“ನೋಡಿದೆಯೇನೇ ನಿನ್ನ ಮಗಳ ಮಾತಾ?
ಮದ್ವೇನೇ ಆಗಲ್ಲವಂತೆ.
ಹಾಗಿದ್ದ ಮೇಲೆ ಆ ಹುಡುಗನ ಜೊತೆ ಯಾಕೆ ಸುತ್ತಾಡ್ತಾ ಇದ್ದಾಳೆ.
ಅವರ ಮನೆಗೆ ಯಾಕೆ ಹೋಗ್ತಾಳೆ, ಅರ್ಧ ರಾತ್ರಿಯೆಲ್ಲ ಯಾಕೆ ಫೋನಿನಲ್ಲಿ ಅವರ ಜೊತೆ ಮಾತಾಡ್ತಾಳೆ?” ಕಣ್ಣು ಕೆಂಪಾಗಿಸಿಕೊಂಡು ಸಿಟ್ಟಿನಿಂದ ನುಡಿದ.
“ಅಮ್ಮಾ, ರಾಕೇಶ್ ನನ್ನ ಫ್ರೆಂಡ್ ಅಷ್ಟೆ.
ಮತ್ತೇನು ಕಲ್ಪಿಸಿ ಮಾತಾಡುವುದು ಬೇಡ.
ಇನ್ಯಾವತ್ತೂ ಈ ವಿಚಾರ ಯಾರೂ ಕೂಡ ನನ್ನ ಹತ್ರ ಮಾತಾಡಬೇಡಿ.” ಎದ್ದು ಹೊರಡಲನುವಾದಳು.
ಆ ದಿವ್ಯ ನಿರ್ಲಕ್ಷ್ಯ ಅವನನ್ನು ಕೆಣಕಿತು.
ತನ್ಮುಂದೆ ಮಾತಾಡುವಷ್ಟು ಬೆಳೆದು ನಿಂತಿದ್ದಾಳಾ?
ಎಷ್ಟು ಕೊಬ್ಬು, ಅವಳನ್ನ ಅವಳಷ್ಟಕ್ಕೆ ಬಿಟ್ಟಿದ್ದೇ ದೊಡ್ಡ ತಪ್ಪಾಗಿದೆ.
ಹೀಗೇ ಬಿಟ್ಟರೆ ಯಾರ ಜೊತೆನಾದ್ರೂ ಓಡಿಹೋಗಿ ತನಗೆ ಕೆಟ್ಟ ಹೆಸರು ತರುವುದಂತೂ ಗ್ಯಾರಂಟಿ.
ಅಮ್ಮನಂತೆ ಮಗಳು.
“ಏಯ್ ನಿಂತ್ಕೋ, ನನ್ನ ಏನಂತ ತಿಳ್ಕೊಂಡಿದೀಯ?
ನನ್ನ ಮಾತು ಅಂದ್ರೆ ಅಷ್ಟೊಂದು ಅಲಕ್ಷ್ಯಾನ?
ನಾಯಿ ಹಾಗೆ ಬಿದ್ದಿರಬೇಕಾದವಳು ನೀನು.
ಆದ್ರೂ ನಿಮ್ಮ ಅಮ್ಮನ ಮುಖ ನೋಡಿಕೊಂಡು ಈ ಮನೇಲಿ ನಿಂಗೊಂದು ಸ್ಥಾನ ಕೊಟ್ಟಿದ್ದೀನಿ.
ಮರ್ಯಾದೆಯಾಗಿ ನಾನು ಹೇಳಿದಂತೆ ಕೇಳಿ ಆ ಸ್ಥಾನಾನ ಉಳಿಸಿಕೋ.” ನೇರವಾಗಿ ಅನುವನ್ನೇ ಉದ್ದೇಶಿಸಿ ಹೇಳಿದ.
ಅದು ತನಗಲ್ಲ ಎನ್ನುವಂತೆ ನಿರ್ಲಕ್ಷಿಸಿ ಹೊರಟುನಿಂತಳು.
ಈ ರಾಮಾಯಣಗಳಾವುವೂ ಅವಳಿಗೆ ಬೇಕಿರಲಿಲ್ಲ.
ಅಪ್ಪನೊಂದಿಗೆ ಮಾತನಾಡಲು ಮನಸ್ಸಿಲ್ಲದೆ, ತನ್ನನ್ನ ಅರ್ಥ ಮಾಡಿಕೊಳ್ಳುವುದು ಅಮ್ಮನಿಂದಲೂ ಸಾಧ್ಯವಾಗ್ತಾ ಇಲ್ಲವಲ್ಲ ಅಂತ ಬೇಸರಿಸಿಕೊಂಡು ಹೊರಡಲನುವಾದಳು.
ಈ ನಿರ್ಲಕ್ಷ್ಯ ಸಹಿಸದಾದನು.
ಇದು ಅವನ ಆತ್ಮಾಭಿಮಾನಕ್ಕೆ ಧಕ್ಕೆ ಎನಿಸಿತು.
ಹೆಂಡತಿಯೇ ತಾನು ಹೇಳಿದಂತೆ ಕೇಳಿಕೊಂಡು ಬಿದ್ದಿರುವಾಗ ಚೋಟುದ್ದ ಇರುವ ಇವಳಿಗೆ ತನ್ನನ್ನು ಎದುರಿಸುವ ಧೈರ್ಯವೇ!
ಕ್ಷುದ್ರ ನಾದ,ಕೆಟ್ಟ ಕೋಪದಿಂದ ತತ್ತರಿಸಿದ.
ಮುಖ ಕೆಂಪಾಯಿತು.
ಕಣ್ಣುಗಳು ಬೆಂಕಿಯನ್ನು ಉಗುಳಿದವು.
“ನೀನೂ ಯಾವನ ಜೊತೆನಾದ್ರೂ ಓಡಿಹೋಗೋಕೆ ಸಿದ್ಧವಾಗಿದೀಯ, ನಿನ್ನಮ್ಮನ ರಕ್ತ ತಾನೇ ನಿನ್ನ ಮೈಯಲ್ಲಿ ಹರಿತಾ ಇರುವುದು.
ಇವತ್ತೂ ಯಾವನ್ನೋ ನೆನೆಸಿಕೊಂಡೇ ಬದುಕ್ತಾ ಇದ್ದಾ ಆ ಮಹಾತಾಯಿಯ ಮಗಳೇ ಅಲ್ಲವಾ ನೀನು.
 ನೀನು ನನ್ನ ಮಗಳಾಗಿದ್ರೆ ಅಪ್ಪ ಅನ್ನೋ ಗೌರವ ಕೊಡ್ತಿದ್ದೆ.
ನನ್ನ ಮಾತನ್ನ ಕೇಳ್ತಾ ಇದ್ದೆ.
 ನೀನು ಹಾದರಕ್ಕೆ ಹುಟ್ಟಿದವಳು ಅಂತಾ ಪ್ರೂವ್ ಮಾಡ್ತಾ ಇದ್ದೀಯ.”
 “ಮಿಸ್ಟರ್ ಜಗದೀಶ್, ನಿಮ್ಮದೂ ಒಂದು ನಾಲಿಗೇನಾ?
ನನ್ನನ್ನ ನೋಡಿದ್ರೂ ನಿಮ್ಗೆ, ನಾನು ಯಾರಿಗೆ ಹುಟ್ಟಿದೀನಿ ಅಂತಾ ಅರ್ಥವಾಗಲ್ವಾ?
ನಿಮ್ಮ ಕಣ್ಣು ಕುರುಡಾ.
ನಿಮ್ಮ ರೂಪಾನಾ ಹೊತ್ಕಂಡು ಹುಟ್ಟಿರೋ ಮಗಳ ಮೇಲೂ ನಿಮಗೆ ಸಂಶಯ.
ನೀವು ಮನುಷ್ಯರಲ್ಲ,” ಥರಥರ ನಡುಗುತ್ತ ಹೇಳಿದಳು.
ಹುಚ್ಚು ಆವೇಶದಿಂದ ತತ್ತರಿಸುತ್ತಿದ್ದಳು.
ಯಾವತ್ತು ಯಾವತ್ತೂ ಹೀಗೆ ನೇರವಾಗಿ ತನ್ನೊಂದಿಗೆ ಮಾತಾಡಿರಲಿಲ್ಲ.
ಇಂದು ನೇರವಾಗಿಯೇ ಹೇಳಿಬಿಟ್ಪಾಗ ತಡೆದಾದಳು.
ರೋಷದಿಂದ ಕೆನ್ನೆಗೆ ಜೋರಾಗಿ ಬಾರಿಸಿದ ಜಗದೀಶ.
“ನನ್ನನ್ನ ಹಾಗೆನ್ನುವಷ್ಟು ಅಹಂಕಾರಾನ?
ನಾನು ಹೇಳಿದಂತೆ ಕೇಳಿಕೊಂಡು ಬಿದ್ದಿದ್ರೆ ಮಾತ್ರ ಈ ಮನೇಲಿ ಜಾಗ.
ಇಲ್ಲದಿದ್ದರೆ ಇನ್ನೊಂದು ಕ್ಷಣಾನೂ ನೀನು ನನ್ನ ಮನೆಯಲ್ಲಿರಕೂಡದು. 
ಹೊರಟುಹೋಗು ಮತ್ತೆ ನಿನ್ನ ಅನಿಷ್ಟ ಮುಖಾನ ಹೊತ್ತುಕೊಂಡು ಈ ಮನೆಗೆ ಬರಬೇಡ.” ರಭಸವಾಗಿ ಅನುವನ್ನು ತಳ್ಳಿದನು.
ಗಾಬರಿಯಿಂದ ನೀಲ, “ಅನು, ಅವರ ಮಾತು ಕೇಳಬೇಡ ನೀನು.
ಹೊರಟುಹೋಗು ಆಫೀಸಿಗೆ.
ಸಂಜೆ ಹೊತ್ತಿಗೆ ಕೂಲಾಗಿರ್ತಾರೆ.” ಈ ತಿರುವು ಪಡೆದ ಸನ್ನಿವೇಶ ಅವಳನ್ನು ಕಂಗಾಲುಗೊಳಿಸಿತು.
ಗಂಡನಡೆಗೆ ತಿರುಗಿ, “ನೀವು ಸುಮ್ನಿರಿ.
ಅವಳು ಮೊದಲೇ ಸೂಕ್ಷ್ಮ ಸ್ವಭಾವದವಳು.
ರ್‍ಯಾಶಾಗಿ ಮಾತನಾಡಬೇಡಿ.
ನೀನು ಹೊರಡು ಅನು.
ಮತ್ತೆ ಮಗಳಿಗೆ ತಿರುಗಿ ಕೈಹಿಡಿದು ಹೊರತಂದಳು.
ಕೈಮುಗಿದು ಅನುವನ್ನು ಬೇಡಿದಳು.
“ಅನು, ಮನಸ್ಸು ಕೆಡಿಸ್ಕೋಬೇಡ.
ಈ ತಾಯಿಗಾಗಿ ಸಹಿಸಿಕೋ.” ಮನಸ್ಸೆಲ್ಲಾ ಶೂನ್ಯವನ್ನಾವರಿಸಿತು.
“ಅಮ್ಮ, ಇನ್ನೆಷ್ಟು ದಿನ ಈ ಯಾತನೆ, ಅಪಮಾನ, ನೋವು, ನನಗಿಷ್ಟ ಇಲ್ಲಾ ಅಂತೀನೀ.
ನಿನ್ನ ಗಂಡ ನನ್ನ ಮದ್ವೆಗಾಗಿ ಒತ್ತಾಯಿಸುತ್ತಾ ಇದ್ದಾರೆ.
ಬೇಕು ಅಂತಾ ನನ್ನ ಹರ್ಟ್ ಮಾಡ್ತಾ ಇದ್ದಾರೆ.” ಅಪಮಾನದಿಂದ ಕಣ್ಣೀರು ಕೆನ್ನೆಗೆ ಹರಿದಿತ್ತು.
“ಇಲ್ಲಾ ಕಣೆ ಅನು.
ಅವರಿಗೆ ನಿನ್ನ ಮದುವೆ ಮಾಡಬೇಕು ಅನ್ನೋ ಆಸೆ ಇದೆ ಕಣೋ.
ನೀನೊಪ್ಪಲಿಲ್ಲ ಅನ್ನೋ ನಿರಾಸೆಯಲ್ಲಿ ಅವರು ಈ ರೀತಿ ಮಾತಾಡ್ತಾ ಇದ್ದಾರೆ ಅನು.
ನೀನು ಇದನ್ನ ಸೀರಿಯಸ್ಸಾಗಿ ತಗೋಬೇಡ.
ಈ ಮನೆ ಅವರೊಬ್ಬರಿಗೇ ಅಲ್ಲ.
ನಿಮ್ಮ ತಾತನಿಗೆ ಸೇರಬೇಕಾದದ್ದು.
ತಾತನ ಆಸ್ತಿ, ಮೊಮ್ಮಗಳಿಗೆ ತಾನೇ.
ಇದು ಸಂಪೂರ್ಣವಾಗಿ ನಿನ್ನದು.
ನಿನ್ನೆ ಮನಸ್ಸಿನಿಂದ ಅವರಾಡಿದ ಮಾತುಗಳನ್ನೆಲ್ಲ ಕಿತ್ತುಹಾಕು.
ನಿನ್ನ ಇಲ್ಲಿಂದ ಕಳಿಸೋ ಹಕ್ಕು ಅವರಿಗಿಲ್ಲ ಕಣೋ.” ಜೋರಾಗಿ ಅತ್ತುಬಿಟ್ಟಳು.
“ಅಮ್ಮಾ, ನೋಡು ಬೀದಿ ಬಾಗಿಲಲ್ಲಿ ಹೀಗೆ ಅತ್ರೆ ನೋಡಿದವರು ಏನು ಅಂದುಕೊಳ್ಳುತ್ತಾರೆ.
ನೀನು ಹೋಗು ಒಳಗೆ.
ನಂಗೆ ಟೈಮಾಯ್ತು.” ಹೊರಟುಬಿಟ್ಟಳು.
ಆಫೀಸಿಗೆ ಹೋಗುವ ಮನಸ್ಸಾಗಲಿಲ್ಲ.
ಸುಮ್ಮನೆ ಕೈನಿಟಿಕ್ ಓಡಿಸುತ್ತಲೇ ಇದ್ದಳು.
ಅದೆಷ್ಟು ದೂರ ಬಂದಳೋ ಅವಳಿಗೆ ತಿಳಿಯದು.
ಬಿಸಿಲು ಪ್ರಖರವಾಗಿ ಕಣ್ಣಿಗೆ ಹೊಡೆಯುವಂತಿದೆ.
ಈ ಪಯಣ ನಿಲ್ಲಲೇಬಾರದು.
ತಾನು ಚಲಿಸುತ್ತಲೇ ಇರಬೇಕು.
ಕಣ್ಮುಂದೆ ಏನೂ ಕಾಣದು.
ಶೂನ್ಯ, ವಿಚಿತ್ರವಾದ ಶೂನ್ಯ ಮಾತ್ರ.
ಇಡೀ ಪ್ರಪಂಚವೆಲ್ಲ ದುಃಖ, ದುಗುಡದಿಂದ ತುಂಬಿಹೋಗಿರುವಂತಹ ಭಾವ, ಶೋಕದ ಬೆಟ್ಟ ಏರುತ್ತಿರುವ ಭಾವ, ದುಃಖದ ತಪ್ಪಲಲ್ಲಿ ಮಿಂದಂಥ ಭಾವ, ಇದ್ದಕ್ಕಿದ್ದಂತೆ ನೋವು ಉಲ್ಬಣಗೊಂಡಿತು.
ಕಣ್ಣು ತುಂಬಿ ದಾರಿ ಕಾಣದಂತಾಯಿತು.
ಅಲ್ಲೊಂದು ದೊಡ್ದ ಮರ ಅದರ ಕೆಳಗೆ ಕೈನಿಟಿಕ್ ನಿಲ್ಲಿಸಿದಳು.
ಮರದ ಬುಡದಲ್ಲಿ ಕುಳಿತು ಬಿಕ್ಕಿ ಬಿಕ್ಕಿ ಅಳಹತ್ತಿದಳು.
ಇಡೀ ಜೀವನದಲ್ಲಿ ಸುರಿಸಬೇಕಾದ ಕಣ್ಣೀರೆಲ್ಲವೂ ಇಂದೇ ಸೋರಿಹೋಗುತ್ತಿದೆ.
ಸುತ್ತಲಿನ ಪರಿವೆ ಇಲ್ಲ.
ಎಷ್ಟು ಸಹಿಸಬೇಕು, ಇನ್ನೆಷ್ಟು ಸಹಿಸಬೇಕು, ನನ್ನ ನೋವು, ನನಗಾಗಿರುವ ಅನ್ಯಾಯ, ಹೆತ್ತ ತಂದೆಯಿಂದಲೇ ಕೇಳಬೇಕಾದ ಅಸಹ್ಯಕರ ನುಡಿಗಳು, ಅಮ್ಮನ ಅಸಹಾಯಕತೆ, ಎಂದಿಗೆ ಕೊನೆ.
ಇವಕ್ಕೆಲ್ಲ ಕೊನೆಯೇ ಇಲ್ಲವೇ?
ಅಳುತ್ತಲೇ ಇದ್ದಾಳೆ.
ಆ ದುಃಖಕ್ಕೆ ಅಂತ್ಯವೇ ಇಲ್ಲವೇನೋ ಎನಿಸುವಷ್ಟು ದುಃಖಿಸುತ್ತಿದ್ದಾಳೆ.
ಅಂತಶಕ್ತಿ ಪಾತಾಳಕ್ಕೆ ಉಡುಗಿಹೋದ ಅನುಭವ ಸುತ್ತಲಿನ ಅಸಾಧ್ಯ ಮೌನ, ಸ್ಥಿತಿಲಯವನ್ನು ಸ್ಥಗಿತಗೊಳಿಸಿದಂಥ ಭಾವ.
ತಾನೆಂತಹ ಹತಭಾಗ್ಯೆ.
ತನ್ನದೆಂತಹ ಹೀನ ಅದೃಷ್ಟ.
ಅಳುವುದನ್ನು ನಿಲ್ಲಿಸಿ ಶೂನ್ಯದೊಡನೆ ದೃಷ್ಟಿ ನೆಟ್ಟಿದ್ದಾಳೆ.
ಏನಾಗಿದೆ, ಏನಾಗುತ್ತಿದೆ ಎಂಬ ಅರಿವಿಲ್ಲದ ಭಾವ, ಭಾವಶೂನ್ಯಳಾಗಿ ಮಂಕಾದ ಮನಸ್ಥಿತಿ.
ಅಭಿವ್ಯಕ್ತಿಯ ತೀವ್ರ ಅಭಾವ, ಆಳ ಆಳಕ್ಕೆ ಇಳಿದು ಸೂಕ್ಷ್ಮತೆಗಳನ್ನೆಲ್ಲ ಹೊರಗೆಳೆಯುವ ಅಂತಶಕ್ತಿಯ ಮೂರ್ತ ಸ್ವರೂಪದ ಆಕ್ರಮಣಕ್ಕೊಡ್ದಿದ ನಿರ್ಭಾವ.
ಅದೆಷ್ಟು ಹೊತ್ತು ಕುಳಿತಿದ್ದಳೋ.
ಏಳಲೇ ಮನ ಬಾರದು.
ಇವತ್ತೇ ತನ್ನ ಬದುಕಿನ ಅಂತ್ಯವಾಗಬೇಕೆಂಬ ಉತ್ಕಟ ಭಾವದಿಂದ ಹೊರಬರಲು ಪ್ರಯತ್ನ ನಡೆಸಿ ವಿಫಲಳಾದಳು.
ವಿವಶತೆ ಅವಳನ್ನಾವರಿಸಿತ್ತು.
“ಯಾರವ್ವ ನೀನು, ಯಾಕೆ ಇಲ್ಲಿ ಕೂತಿದೀಯ.” ದನ ಕಾಯುತ್ತಿದ್ದ ಮುದುಕನ ಪ್ರಶ್ನೆಗೆ ಬೆಚ್ಚಿ ಇಹಕ್ಕೆ ಬಂದಳು.
“ಏನವ್ವ ಮನೇಲಿ ಜಗಳ ಮಾಡ್ಕೊಂಡು ಬಂದಿದ್ದೀಯ.” ಎಷ್ಟು ಚೆನ್ನಾಗಿ ಹೇಳ್ತಾ ಇದ್ದಾನೆ ಈ ಮುದುಕ!
ಬೆರಗಿನಿಂದ ನೋಡಿದಳು.
“ಹೋಗವ್ವ ಏಟೊತ್ತಾಯ್ತು.
ಹೆತ್ತಮ್ಮ ಕಾಯ್ತಾ ಇರ್ತಾಳೆ.
ಮನಸ್ಸನ್ನ ಇಂಗೆಲ್ಲ ಕೆಡಿಸ್ಕೋಬಾರದು ಕಣವ್ವ.” ಎಲ್ಲವನ್ನು ತಿಳಿದವನಂತೆ ನುಡಿದ.
ನಿಧಾನವಾಗಿ ಮೇಲೆದ್ದು ಹೆಜ್ಜೆ ಕಿತ್ತು ಕಿತ್ತು ಹಾಕಿದಳು.
ಮೊಬೈಲ್ ಹೂಡೆದುಕೊಂಡಿತು.
ಮಾತನಾಡುವ ಮನಸ್ಸಿಲ್ಲದೆ ಆಫ್ ಮಾಡಿಬಿಟ್ಟಳು.
ಅಲ್ಲಿಂದ ಸೀದಾ ಬಂದವಳೇ ಗಾರ್ಡನ್ ಹೋಟೇಲಿನ ಮುಂದೆ ಗಾಡಿ ನಿಲ್ಲಿಸಿ, ಯಾರಿಗೂ ಕಾಣಿಸದಂತಹ ಮೂಲೆ ಹುಡುಕಿ ಕುಳಿತಳು.
ಕೂಲ್ ಡ್ರಿಂಕ್ಸ್ ಆರ್ಡರ್ ಮಾಡಿ ಯೋಚಿಸುತ್ತಾ ಕುಳಿತೇ ಇದ್ದಾಳೆ.
ತಾನು ಈ ಊರೇ ಬಿಡಬೇಕು.
ಈ ಅಮ್ಮ ಬರಲಿ ಬಿಡಲಿ, ತಾನಂತೂ ತನ್ನ ಮನಶ್ಸಾಂತಿಗಾದರೂ ಇಲ್ಲಿಂದ ದೂರ ಹೋಗಬೇಕು.
ಕರುಳಿನ ಸೆಳೆತ ಹೆಚ್ಚಾದರೆ ಅಮ್ಮ ನನ್ನ ಹಿಂದೆ ಬಂದೇ ಬರುತ್ತಾಳೆ.
ಗಂಡ ಅನ್ನೋ ಸೆಂಟಿಮೆಂಟೇ ಜಾಸ್ತಿ.
ಆದರೆ ಗಂಡನ ಜೊತೆಯಲ್ಲಿಯೇ ಉಳಿದುಬಿಡಲಿ.
ಅಭಿ, ಸುಶ್ಮಿತಾರೂ ಆಫೀಸು ಬಿಡ್ತಾ ಇದ್ದಾರೆ.
ವಿದೇಶಕ್ಕೆ ಹಾರುತ್ತಿದ್ದಾರೆ.
ಇನ್ನು ಆ ಆಫೀಸಿನಲ್ಲಿರುವುದು ಬೇಸರವೇ, ತಾನೇಕೆ ಬಾಂಬೆನೋ ಡೆಲ್ಲಿನೋ ಸೇರಬಾರದು.
ಅವಕಾಶಗಳು ಸಾಕಷ್ಟಿವೆ.
ಅಮ್ಮನಿಗಾಗಿ ಎಲ್ಲವನ್ನೂ ದೂರ ಮಾಡಿದ್ದೆ.
ತಕ್ಷಣವೇ ಸೋನಿಯ ನೆನಪಾಯಿತು.
ಹಿಂದೊಮ್ಮೆ ನಿನ್ನಂಥ ಬ್ರಿಲಿಯಂಟ್‌ಗೆ ಒಳ್ಳೇ ಫ್ಯೂಚರ್ ಇದೆ ಬಾ ಎಂದು ಕರೆದಿದ್ದಳು.
ತಾನೇ ನಿರಾಕರಿಸಿದ್ದೆ.
ಈಗ ಪ್ರಯತ್ನಿಸಿದರೆ, ಮೊಬೈಲ್ ತೆಗೆದು ನಂಬರ್ ಒತ್ತಿದಳು.
ಆ ಕ್ಷಣವೇ,ಅಲ್ಲಿಂದ ಹಾರ್ದಿಕ ಉತ್ತರ, “ಕೆಲಸ ಖಾಲಿ ಇದೆ.
ಇಂದೇ ಬೇಕಾದರೂ ಬರಬಹುದು.” ಆಶ್ವಾಸನೆ ದೊರೆತು ನಿರಾಳವಾದಳು.
ಕೂಲ್ ಡ್ರಿಂಕ್ಸ್ ಹೀರುತ್ತಲೇ ಅಮ್ಮನನ್ನು ಎದುರಿಸುವುದು ಹೇಗೆಂದು ಚಿಂತಿಸತೊಡಗಿದಳು.
ಈ ಬಾರಿ ಸೋಲಬಾರದು.
ಸೆಂಟಿಮೆಂಟ್‌ಗೆ ಯಾವ ಬೆಲೆ ಕೊಡಬಾರದು.
ನನ್ನ ಯೋಗ್ಯತೆ ಏನೆಂದು ಅಪ್ಪನಿಗೆ ಗೊತ್ತು ಮಾಡಿಸಲೇಬೇಕು.
ಹಟ ತೊಟ್ಟಳು.
ನೇರವಾಗಿ ಮನೆಗೆ ಬಂದಳು.
ಬಾಂಬೆಗೋಗುವ ವಿಚಾರ ತಿಳಿಸಿದಳು.
“ಅಮ್ಮ, ಇವತ್ತೊಂದು ತೀರ್ಮಾನವಾಗಲೇಬೇಕು.” ಮೊದಲೇ ಹೆದರಿದ್ದ ನೀಲಾ ಮತ್ತಷ್ಟು ಹೆದರಿದಳು.
ಬಿಳಿಚಿಹೋಗಿದ್ದ ತಾಯಿಯ ಮೋರೆ ನೋಡಿ ವಿಹ್ವಲಳಾಗಿ, “ಅಮ್ಮ, ನನ್ನ ಅರ್ಥ ಮಾಡ್ಕೋ.
ನಾ ಇಲ್ಲಿಯೇ ಇದ್ದರೆ ನನ್ನ ಬದುಕು, ನನ್ನ ಕನಸುಗಳೆಲ್ಲ ಕೊಳೆತುಹೋಗುತ್ತವೆ.
ನಾನೇನಾಗಬೇಕು ಅಂತ ಇದ್ದೇನೋ ಅದಾಗೋಕೆ ನಿನ್ನ ಸೆಂಟಿಮೆಂಟ್ಸು ಅಡ್ಡಿ ಮಾಡ್ತಾ ಇದೆ.
ನನ್ನನ್ನ ಇನ್ನೂ ಸಣ್ಣ ಮಗು ಥರಾ ಟ್ರೀಟ್ ಮಾಡೋದನ್ನ ಬಿಟ್ಟುಬಿಡಮ್ಮ.
ನಾನೀಗ ಬೆಳೆದಿದ್ದೇನೆ.
ಇನ್ನಷ್ಟು ಬೆಳೀಬೇಕಾಗಿದೆ.
ನಿನ್ನ ತಾಯ್ತನದ ಕಟ್ಟೆ ಕಟ್ಟಿ ನನ್ನ ಅದ್ರಲ್ಲಿ ಬಂಧಿಸೋಕೆ ಪ್ರಯತ್ನ ಪಡಬೇಡ.
ಈ ಮನೆಯಲ್ಲಿಯೇ ಇದ್ದು ಬಿಟ್ಟರೆ ನಾನು ನಾನು ಏನಾದ್ರೂ ಮಾಡ್ಕೊಂಡು ಪ್ರಾಣ ಕಳ್ಕೋತೀನೇನೋ ಅನ್ನೋ ಭಯ ನನ್ನ ಇತ್ತೀಚೆಗೆ ಕಾಡ್ತಾ ಇದೆ.
ಒಂದಷ್ಟು ದಿನ ನನ್ನ ಹೊರಗೆ ಹೋಗೋಕೆ ಬಿಡು.
ನಿನ್ನ ಮಡಿಲಿನ ತಂಪಿನಲ್ಲಿಯೇ ಬೆಳೆದ ನನ್ನ ಒಂದಿಷ್ಟು ಹೊರಗಿನ ಸೂರ್ಯನ ಶಾಖ ತಗೊಳ್ಕೋಲಿಕೆ ಬಿಡು.
ಈ ಜಗತ್ತು ಏನು ಅಂತ ನಾನು ನೋಡಬಾರದೆ, ನೀನು, ನಿನ್ನ ಗಂಡ ಇಷ್ಟೇನಾ ನನ್ನ ಬದುಕು, ಅದು ಬಿಟ್ಟರೆ ನನ್ನ ಮದುವೆ ಇಷ್ಟೆ.
ಇದಿಷ್ಟಕ್ಕೆ ನಾನು ಬಿ.ಇ. ಓದಬೇಕಿತ್ತಾ, ಇದಿಷ್ಟಕ್ಕೆ ಕಣ್ಣಿಗೆ ಎಣ್ಣೆ ಬಿಟ್ಕೊಂಡು ಓದಿ ರ್‍ಯಾಂಕ್ ಪಡೀಬೇಕಿತ್ತಾ?
ನನ್ನ ಪ್ರತಿಭೆ ಏನು ಅಂತಾ ನಾಲ್ಕಾರು ಜನಕ್ಕೆ ಗೊತ್ತಾಗಬಾರದಾ ಅಮ್ಮ, ಪ್ಲೀಸ್, ನನ್ನ ಬಿಟ್ಟುಕೊಡು.
ನೀನು ಬಂದುಬಿಡು.
ಈ ಮನೆ, ನಿನ್ನ ಗಂಡ, ಈ ನರಕ ಎಲ್ಲದರಿಂದ ಬಿಡುಗಡೆ ಸಿಗುತ್ತೆ.
ನಿನ್ನಾ ಸುಖವಾಗಿಟ್ಬುಕೊಳ್ಳುತ್ತೇನೆ.
ಬಂದುಬಿಡು ನನ್ನ ಜೊತೆ.”ಅಷ್ಟು ಮಾತಾಡಿದ್ರೂ ನೀಲಾ ಒಂದೂ ಮಾತಾಡಲಿಲ್ಲ.
ಅವಳೆದೆ ಕಲ್ಲಾಗಿತ್ತು. ಹೆಬ್ಬಂಡೆಯಾಗಿತ್ತು. 
ಈ ಬಾರಿ ಮಗಳನ್ನು, ಉಳಿಸಿಕೊಳ್ಳುವ ಚೈತನ್ಯ ತನಗಿಲ್ಲ ಎನ್ನುವುದು ಮನದಟ್ಬಾಗಿತ್ತು.
ನೋವನ್ನೇ ಹೊತ್ತು ಉಂಡವಳಿಗೆ ಈ ನೋವೇನು ಹೊಸೆದೆ ಭರಿಸುವಷ್ಟು ಎದೆ ಭದ್ರವಾಗಿತ್ತು.
ಮಗಳ ನೆಮ್ಮದಿಗಾಗಿ ಈ ಅಗಲುವಿಕೆ ಅನಿವಾರ್ಯವಾಗಿದೆ.
ಆದರೆ ಅಷ್ಟೊಂದು ದೂರದಲ್ಲಿ ಕರುಳಿನ ಕುಡಿ ಒಂಟಿಯಾಗಿ ಹೇಗಿರುವಳೋ ಎಂಬ ಕಲ್ಪನೆಯಲ್ಲಿಯೇ ಅಸ್ವಸ್ಥಳಾದಳು.
ಭೋರೆಂದು ಅತ್ತಳು.
ಈ ಬಾರಿ ಕಣ್ಣೀರಿಗೆ ಕರಗಬಾರದೆಂಬ ದೃಢ ನಿರ್ಧಾರ ಅನುವಿನದು.
ತಾಯಿಯ ಮುಂದೆಯೇ ಬಟ್ಟೆ ಪ್ಯಾಕ್ ಮಾಡತೊಡಗಿದಳು.
“ಒಬ್ಬಳೇ ಅಲ್ಲಿವರೆಗೂ ಹೋಗ್ತೀಯಾ ಅನು?”ಕಿವಿಗೆ ಜೇನು ಸುರಿದಂತಾಗಿ ಸರ್ರೆನೇ ಇತ್ತ ತಿರುಗಿ “ಅಮ್ಮಾ ಮೈ ಸ್ವೀಟ್ ಮಮ್ಮಿ ಹೀಗಿರಬೇಕು ಅಮ್ಮಾ ಅಂದ್ರೆ…” ಮುದ್ದಾಡಿದಳು.
“ನೀನು ಬರ್ತೀಯಾ ನನ್ನ ಕಳಿಸೋಕೆ?” ಅಂದಳು.
“ಇಲ್ಲ ನಿಮ್ಮಪ್ಪಂಗೆ ಹೇಳಲಾ?” ಅದು ಆಗದ ಮಾತು ಎಂದು ಗೊತ್ತಿದ್ದರೂ ಕೇಳಿದಳು.
“ಅಪ್ಪಾ, ಯಾರಮ್ಮಾ ನಂಗಿರೋ ಅಪ್ಪಾ?” ಮುಂದೆ ಏನೋ ಹೇಳಲು ಹೋದವಳು ಜೀವವೇ ಇಲ್ಲದಂತಿರೋ ನೀಲಾಳ ಮೋರೆ ನೋಡಿ ಸುಮ್ಮನಾಗಿಬಿಟ್ಟಳು.
ರಾಕೇಶನಿಗೆ ಹೇಳಲಾ ಎಂದಾಗಲೂ ಅನು ಬೇಡವೆಂದುಬಿಟ್ಟಳು.
ಎಲ್ಲವಮ್ನ ಸಿದ್ಧಪಡಿಸಿಕೊಂಡು ಹೊರಡಲು ನಾಲ್ಕಾರು ದಿನವೇ ಹಿಡಿಯಿತು.
ಟ್ರೈನ್ನಲ್ಲಿ ಬುಕಿಂಗ್ ಮಾಡಿಸಬೇಕು ಅಂದುಕೊಳ್ಳುವಷ್ಟರಲ್ಲಿ ರಾಕೇಶ ಬಂದು ಇಳಿದ.
ತಾನು ಬಾಂಬೆಗೆ ಕಾನ್ಫರೆನ್ಸ್ ಗಾಗಿ ಹೋಗುತ್ತಿರುವುದಾಗಿ ತಿಳಿಸಿದಾಗ ನೀಲಾ“ಅನು ಕೂಡಾ ಹೋಗ್ತಾ ಇದ್ದಾಳೆ.
ಜೊತೆಯಲ್ಲಿಯೇ ಕರ್ಕೊಂಡು ಹೋಗ್ತೀರಾ?” ಎಂದುಬಿಟ್ಟಳು.
ಈ ವಿಷಯ ರಾಕೇಶ್‌ಗೆ ಅನು ಫೋನ್ ಮಾಡಿ ತಿಳಿಸಿದ್ದಳು.
“ಅದಕ್ಕೆ ಬಂದೆ ಅಂಟಿ.
ಅನುಗೂ ಸೇರಿಸಿ ಟಕೇಟ್ ಬುಕ್ ಮಾಡಿಸಿದ್ದೇನೆ.
ಅಮ್ಮ, ಅಪ್ಪಾ ಕೂಡಾ ಬರ್‍ತಾ ಇದ್ದಾರೆ.
ಅವರಿಗೂ ಒಂದ ಜಾಲಿ ಟ್ರಿಪ್.”
“ಹೌದೇ, ಈಗ ನನ್ನದ ಭಾರ ಇಳೀತು ನೋಡಿ.
ನಿಮ್ಮ ತಂದೆ ತಾಯಿನೂ ಜೊತೆಯಲ್ಲಿರ್ತಾರೆ ಅಂದ್ರೆ ನಾನು ನಿಶ್ಚಿಂತೆಯಾಗಿಬಿಡ್ತೀನಿ”
ಅನುಷಾ ಬಾಂಬೆಗೆ ಹೋಗಿಯೇ ಹೋಗುತ್ತೇನೆ ಎಂದು ಹಟ ಹಿಡಿದ ಕೂಡಲೇ ನೀಲಾ ರಾಕೇಶ್‌ಗೆ ಫೋನ್ ಮಾಡಿ ಮನೆಯಲ್ಲಿ ನಡೆದ ವಿಷಯದ ಬಗ್ಗೆ ತಿಳಿಸಿ ತನ್ನ ಅಳಲು ತೋಡಿಕೊಂಡಳು.
ಹೋದಷ್ಟು ದಿನ ಅನು ಹೊರಗೆ ಹೋಗಲಿ, ಮನೆಯ ವಾತಾವರಣದಿಂದ ದೂರ ಇದ್ದಷ್ಟು ಒಳ್ಳೆಯದು.
ಒಂದಷ್ಟು ದಿನ ಜೊತೆಯಲ್ಲಿಯೇ ಇದ್ದು ಸ್ಟಡಿ ಮಾಡಬೇಕು.
ಅವಳಿಗೆ ಗೊತ್ತಾಗದ ರೀತಿ ಒಂದೆರಡು ಎಕ್ಸ್‌ಪೆರಿಮೆಂಟ್ ಮಾಡಬೇಕು ಅವಳ ಮನಸ್ಸಿನ ಮೇಲೆ ಅಂತ ಅಂದುಕೊಂಡಿದ್ದ.
ಅವಕಾಶ ತಾನಾಗಿಯೇ ಕೂಡಿಬಂದಿದೆ.
ಏನಾದರೂ ನೆವ ಹಾಕಿ ನಾನು ಹೊರಡ್ತೀನಿ ಎಂದಿದ್ದ.
ಅದಕ್ಕೆ ಸರಿಯಾಗಿ ಅದೇ ಸಮಯದಲ್ಲಿ ಬಾಂಬೆಯಲ್ಲಿ ಮೆಡಿಕಲ್ ಕಾನ್ಫರೆನ್ಸ್ ನಡೆಯುತ್ತಿದ್ದದು ನೆವ ಸಾಕಾಯಿತು.
ರಾಕೇಶ್ ಏನೂ ಆ ಕಾನ್ಫರೆನ್ಸ್‌ನಲ್ಲಿ ಭಾಗವಹಿಸುವ ಅಗತ್ಯ ಇರಲಿಲ್ಲ.
ಆದರೂ ಅನುವಿಗಾಗಿ ಹದಿನೈದು ದಿನ ರಜೆ ಪಡೆದು ಹೊರಟುನಿಂತ.
ಇವನು ಹೋಗ್ತಾ ಇದ್ದಾನೆ ಅಂತ ತಿಳಿದು ಅವನ ಅಪ್ಪ, ಅಮ್ಮ ಕೂಡಾ ಹೊರಟುನಿಂತರು.
ಸ್ವಾಮಿನಾಥನ ತಂಗಿ ಇರುವುದು ಬಾಂಬೆಯಲ್ಲಿಯೇ.
ಈ ನೆವದಲ್ಲಿಯಾದರೂ ತಂಗಿಯನ್ನು ಕಂಡು ಒಂದಷ್ಟು ದಿನ ಆಕೆಯ ಮನೆಯಲ್ಲಿದ್ದು ಬರಲು ಸ್ವಾಮಿನಾಥನ್ ಉತ್ಸುಕರಾಗಿ ಕುಸುಮರನ್ನು ಹೊರಡಿಸಿದರು.
ಅಂತೂ ರಾಕೇಶ್ ಫ್ಯಾಮಿಲಿಯವರು ಅನುವಿನ ದೆಸೆಯಿಂದ ಬಾಂಬೆಗೆ ಪಯಣಿಸುವಂತಾಯಿತು.
ಅವರೆಲ್ಲರ ಜೊತೆ ಸಿಗ್ತಾಯಿದೆ ಅಂತ ಅನು ಕೂಡಾ ಸಂತಸಗೊಂಡಳು.
ಮೊದಲೇ ಆ ಸುಂದರ ಸಂಸಾರದ ಬಗ್ಗೆ ಅವಳಿಗರಿವಿಲ್ಲದೆ ಯಾವುದೋ ರೀತಿಯ ಅಕ್ಕರೆ, ಆಸಕ್ತಿ ಬೆಳೆದಿತ್ತು.
ಒಂದು ದಿನದ ಅವರ ಕಂಪನಿಯೇ ಅದೆಷ್ಟು ಹರುಷ, ಮನಸ್ಸಿಗೆ ಮುದ ತಂದಿತು.
ಈಗ ಮತ್ತಷ್ಟು ದಿನಗಳು ಅವರ ಜೊತೆ ಕಳೆಯುವ ಅವಕಾಶ ಸಿಕ್ಕಿರುವುದು, ಇಂದಿನ ಅವಳ ಮನಸ್ಥಿತಿಯಲ್ಲಿ ಚೇತೋಹಾರಿಯಾಗಿತ್ತು.
ಅವಳ ನಿಲುವಿಗೆ ಗೆಲುವು ತಂದಿತ್ತು.
ಸಡಗರ ತಂದಿತ್ತು.
ಅಪ್ಪನಿಂದಾಗಿ ಅಮ್ಮನ ಮನ ನೋಯಿಸಿ ತಾನೀಗ ಹೊರಟು ಆಕೆಯ ಹೃದಯದಲ್ಲಿ ದೊಡ್ಡ ಗಾಯವನ್ನೇ ಮಾಡಿದ್ದೇನೆಂಬ ಕಲ್ಪನೆ ಸ್ಪಷ್ಟವಾಗಿಯೇ ಇತ್ತು.
ಇನ್ನು ಒಂಟಿಯಾಗಿ ಹೋಗುತ್ತಿರುವ ಬಗ್ಗೆ ಇಲ್ಲದ ಧಾವಂತಪಟ್ಟು, ಮನಸ್ಥಿತಿಯನ್ನು ಏರುಪೇರು ಮಾಡಿಕೊಂಡು ಎಲ್ಲಿ ಅನಾರೋಗ್ಯ ತಂದುಕೊಳ್ಳುತ್ತಾಳೋ ಎಂಬ ಆತಂಕ ಮನದಲ್ಲಿ ಮನೆ ಮಾಡಿತ್ತು.
ಮನೆಯ ಪರಿಸ್ಥಿತಿ ಸರಿಯಾಗಿ ಇದ್ದರೆ ತಾನೇಕೆ ಇಂತಹ ನಿರ್ಧಾರ ತೆಗೆದುಕೊಳ್ಳುತ್ತಿದ್ದೆ.
ಎಲ್ಲಾ ಮಕ್ಕಳಿಗೂ ಇರುವ ಭಾಗ್ಯ ತನಗಿದೆಯೇ, ಸಧ್ಯ ರಾಕೇಶ ಫ್ಯಾಮಿಲಿ ತಮ್ಮೊಂದಿಗೆ ಹೊರಡುತ್ತಿರುವದು ಅಮ್ಮನಿಗೆ ಖುಷಿ ತರಿಸಿದೆ.
ಸಮಾಧಾನದಿಂದಲೇ ತನ್ನನ್ನು ಕಳುಹಿಸುತ್ತಿದ್ದಾಳೆ.
ರಾಕೇಶನಿಗೆ ಎಷ್ಟು ಥ್ಯಾಂಕ್ಸ್ ಹೇಳಿದರೂ ಸಾಲದು.
ಅತನ ಬಗ್ಗೆ ಕೃತಜ್ಞತೆಯ ಮಹಾಪೂರವೇ ಹರಿಯಿತು.
ಮಗಳು ಹೊರಟುನಿಂತಾಗ ಕಣ್ತುಂಬಿ ಬಂತು.
ಮಗಳ ತಲೆ ಮೇಲೆ ಅಕ್ಷತೆ ಹಾಕಿ ಆಶೀರ್ವದಿಸಿ, ಗಂಡನ ಜೊತೆ ಹೊರಟುನಿಂತ ಮಗಳನ್ನು ಬೀಳ್ಕೊಡಬೇಕಾಗಿದ್ದ ಸನ್ನಿವೇಶ ಈಗ ಕಣ್ಣೆದುರು ಇರಬೇಕಾಗಿತ್ತು.
ಆದರೆ ಮನೆಯನ್ನು ತೊರೆದು ನಿಂತ ಮಗಳು, ಎಲ್ಲೋ ಹೇಗೋ ಆ ಬೃಹತ್ ನಗರದಲ್ಲಿ ಒಂಟಿಯಾಗಿ ಬದುಕಿನ ನೆಲೆ ಅರಸಿ ಹೊರಡುತ್ತಿರುವ ಮಗಳಿಗೆ ಹರಸಿ ತಾನೀಗ ಬೀಳ್ಕೋಡಬೇಕಾಗಿದೆ.
ಅಪ್ಪನ ಆಸ್ತಿಗೆಲ್ಲ, ತಾತನ ಆಸ್ತಿಗೆಲ್ಲಾ ಏಕೈಕ ವಾರಸುದಾರಳಾದ ತನ್ನ ಕಂದ ಇದೀಗ ನಿಲ್ಲುವ ನೆಲೆಗಾಗಿ ಎತ್ತಲೋ ಹರಿದಾಡುತ್ತಿದೆ.
ಇಂತಹ ಪರಿಸ್ಥಿತಿ ಯಾವ ಕರುಳಕುಡಿಗೂ ಬಾರದಿರಲಿ.
ತಾಯಿ ಹೃದಯ ಅತ್ತು ಚೀರಾಡುತ್ತಿದೆ.
ಒಳಗಿನ ವೇದನೆ, ಸಂಕಷ್ಟ, ಕೋಲಾಹಲ, ಹಾಲಾಹಲಗಳನ್ನೆಲ್ಲಾ ಮುಚ್ಚಿಟ್ಟುಕೊಂಡು ಗೆಲುವಿನ ನಗೆ ತೋರುತ್ತಾ ಬೀಳ್ಕೊಡುತ್ತಿದ್ದಾಳೆ.
ರೈಲಿನ ಬಾಗಿಲುದ್ದಕ್ಕೂ ಜೊತೆಯಾಗಿ ನಿಂತು ಕೈಬೀಸುತ್ತಿದ್ದ ಜೋಡಿಯನ್ನು ಕಣ್ತುಂಬಾ, ಮನಸ್ಸಿನ ತುಂಬಾ ತುಂಬಿಕೊಂಡು ಕೈಬೀಸುತ್ತಿದ್ದಾಳೆ.
ಇನ್ನು ತಾನಿನ್ನು ಇರಲಾರೆ ಎಂಬಂತೆ ಕಣ್ಣೀರು ಉಕ್ಕಿ ಹರಿಯುತ್ತಿದೆ.
ಇದೇ ಮೊದಲ ಬಾರಿ ಮಗಳನ್ನು ಇಷ್ಟೊಂದು ದೂರ ಕಳುಹಿಸುತ್ತಿರುವುದು ಹೃದಯವೇ ಬಾಯಿಗೆ ಬಂದಂತಾಗಿದೆ.
ಹೇಳುವ ಎಚ್ಚರಿಕೆಗಳನ್ನೆಲ್ಲ ಹೇಳಿ ಆಗಿದೆ.
ಸ್ವಾಮಿನಾಥನ್ ದಂಪತಿಗಳಿಗೆ ರಾಕೇಶನಿಗೂ ಪದೇ ಪದೇ ಮಗಳ ಯೋಗಕ್ಷೇಮದ ಬಗ್ಗೆ ಕಾಳಜಿ ವಹಿಸುವಂತೆ ಕೇಳಿಕೊಂಡಾಗಿದೆ.
ಅವರೂ ತುಂಬಾ ಆಶ್ವಾಸನೆ ಇತ್ತಿದ್ದಾರೆ.
ಅದರಂತೆ ನಡೆದುಕೊಳ್ಳುವ ಹೃದಯವಂತ ಜನರವರು ಎಂಬುದನ್ನು ಬಲ್ಲಳು.
ಆದರೂ ಹೆತ್ತುಕರುಳು ಮಿಸುಕಾಡುತ್ತಿದೆ.
ಹೃದಯ ವಿಲಿವಿಲಿ ಒದ್ದಾಡುತ್ತಿದೆ.
ರೈಲು ಹೊರಟು ಮುಂದೆ ಮುಂದೆ ಸಾಗುತ್ತಿದ್ದರೆ ಎದೆಯ ಗುಂಡಿಗೆ ಸ್ತಂಭವಾಗುವಂತಿದೆ.
ಹೆತ್ತ ಹೊಟ್ಟೆಗೆ ಕಿಚ್ಚು ತಗುಲಿದೆ.
ಒಮ್ಮೆ ಬಿಕ್ಕಿ ಸಂಭಾಳಿಸಿಕೊಂಡಳು.
ಎಲ್ಲೋ ಕಂದ ಸುಖವಾಗಿರಲಿ, ನೆಮ್ಮದಿಯಾಗಿರಲಿ ಹೆತ್ತೊಡಲು ಹಾರೈಸಿತು.
“ಇತ್ತ ಅನುವಿನ ಸ್ಥಿತಿಯೂ ಬೇರೇನೂ ಆಗಿರಲಿಲ್ಲ.
ನೀಲಾಳದೆ ಮನಸ್ಥಿತಿಯಿಂದ ಕಂಗೆಟ್ಟುಬಿಟ್ಟಿದ್ದಾಳೆ.
ಅವಳೆದೆಯಲ್ಲೂ ಅಗ್ನಿಪರ್ವತ.
ಅಮ್ಮ ನನಗಾಗಿ ಉಸಿರು ಹಿಡಿದಿದ್ದಳು.
ನನಗಾಗಿ ಬದುಕುತ್ತಿದ್ದಳು.
ತನ್ನ ಸಾನಿಧ್ಯದಲ್ಲಿ ಎಲ್ಲಾ ನೋವನ್ನೂ ಮರೆಯುತ್ತಿದ್ದಳು.
ಈಗ  ಬಿಕ್ಕಿದಳು ತಾನು ಸ್ವಾರ್ಥಿ, ತಾನು ತನ್ನ ಮನಸ್ಸಿನ ನೆಮ್ಮದಿಗಾಗಿ ಆ ತಾಯಿ ಹೃದಯವನ್ನು ನೋಯಿಸುತ್ತಿದ್ದೇನೆ.
ಕರುಣಾಮಯಿ ಅಮ್ಮನಿಂದ ದೂರಾಗಿ ತಾನು ಪಡುವ ನೆಮ್ಮದಿ ಇಲ್ಲಿ ಅಮ್ಮ ಸದಾ ತನಗಾಗಿ ಕೊರಗುತ್ತಿರುತ್ತಾಳೆ, ಹಂಬಲಿಸುತ್ತಿರುತ್ತಾಳೆ ಎಂದು ಅರಿವಿರುವ ತಾನು ಅದೆಷ್ಟರಮಟ್ಟಿಗೆ ತನ್ನ ಸಾಧನೆಯಲ್ಲಿ ಯಶಸ್ವಿಯಾಗಬಲ್ಲೆ.
ಇಲ್ಲಾ, ಇಲ್ಲಾ ಸಾಧ್ಯವಿಲ್ಲ.
ತಾನು ವಾಪಸ್ಸು ಹೋಗಿಬಿಡುತ್ತೇನೆ.
ಆ ಅಪ್ಪಾ ಏನಾದರೂ ಅಂದುಕೊಳ್ಳಲಿ, ಅಮ್ಮನನ್ನು ಬಿಟ್ಟು ತನ್ನಿಂದ ಇರಲು ಸಾಧ್ಯವೇ ಇಲ್ಲ.
ಅಮ್ಮಾ, ಅಮ್ಮಾ ಚಿಕ್ಕ ಮಗುವಿನಂತೆ ಉಸುರಿದಳು.
ಅವಳ ವೇದನೆ, ನೋವು,ನಿರಾಶೆ ರಾಕೇಶನಿಗೆ ಅರಿವಾಗಿತ್ತು.
ಮೆಲ್ಲನೆ ಭುಜ ಬಳಸಿ ಭುಜ ತಟ್ಟಿದ.
ನೂರು ಮಾತು ಮಾಡಲಾರದ ಸಮಾಧಾನ ಆ ಒಂದು ಸ್ಪರ್ಶದಿಂದ ಉಂಟಾಯಿತು.
ತನ್ನವರಾರೂ ಇಲ್ಲಾ ಎಂಬ ಭಾವನೆ ಆ ಕ್ಷಣದಲ್ಲಿ ದೂರಾಯಿತು.
ತನ್ನ ಹಿತೈಷಿ, ಗೆಳೆಯ, ಹೃದಯವಂತನ ಸ್ನೇಹವಿದೆ.
ಆತನ ಆತ್ಮೀಯತೆ ಇದೆ.
ತಾಯಿಯ ಅಗಲಿಕೆಯ ನೋವನ್ನು ಸ್ವಲ್ಪವಾದರೂ ಮರೆಯುವ ಶಕ್ತಿ ಇದೆ.
ಆ ಸ್ನೇಹಕ್ಕೆ ಅತನ ಹಾಗೂ ಆತನ ಹೆತ್ತವರು ತನ್ನ ಹಿತವನ್ನು ಕೋರುವ ಬಂಧುಗಳು ಇಷ್ಟಾದರೂ ಇದೆಯಲ್ಲ.
ದೂರದೂರಿಗೆ ಹೋಗುತ್ತಿರುವ ಆತಂಕ, ಅಪರಿಚಿತ ಪರಿಸರವನ್ನೆದುರಿಸುವ ದುಗುಡ, ಹೆತ್ತತಾಯಿಯಿಂದ ಪರಿಚಿತ ವಾತಾವರಣದಿಂದ ದೂರಾಗುತ್ತಿರುವ ದುಮ್ಮಾನ ಸ್ವಲ್ಪ ಸ್ವಲ್ಪವೇ ಕಡಿಮೆಯಾಗತೊಡಗಿ, ಅವನ ಭುಜದ ಮೇಲೆ ತಲೆಯಿಟ್ಟು ಕ್ಷಣ ಕಣ್ಮುಚ್ಚಿದಳು.
ಹಿತವಾದ ಗಾಳಿ ಬೀಸುತ್ತಿತ್ತು.
ಅದೆಷ್ಟು ಹೊತ್ತು ನಿಂತಿದ್ದರೋ.
ಹೃದಯಕ್ಕೇನೋ ಸಾಂತ್ವನ ಸಿಕ್ಕಿತ್ತು ಅನುವಿಗೆ.
ಅನುವನ್ನು ಬದಲಾಯಿಸಬಲ್ಲ ಎಂಬ ಭರವಸೆ ಸಿಕ್ಕಿತ್ತು ರಾಕೇಶನಿಗೆ.
ಪರಸ್ಪರ ಸಿಕ್ಕಿರುವುದನ್ನು ಬಿಡಲಾರದ ಸ್ಥಿತಿ ತಲುಪಿದ್ದರು ಇಬ್ಬರೂ.
ಈ ಕ್ಟಣ ಹೀಗೇ ಇರಬಾರದೇ ಎನಿಸಿತು ರಾಕೇಶನಿಗೆ.
ಅನು ಪೂರ್ತಿ ಸಪ್ಪೆಯಾಗಿ ಬಿಟ್ಟಿದ್ದಳು.
ತಾನು ಮಾಡಿದ್ದು ಸರಿಯೋ ತಪ್ಪೋ ಮನ ಸದಾ ವಿಶ್ಲೇಷಣೆಯಲ್ಲಿ ಮುಳುಗಿರುತ್ತಿತ್ತು.
ತಮ್ಮ ನಗೆಚಾಟಿಕೆಯಿಂದ ಸದಾ ಉಲ್ಲಾಸದಾಯಕ ವಾತಾವರಣ ನಿರ್ಮಾಣ ಮಾಡಿ ಅನುವನ್ನು ಅತ್ತ ಸೆಳೆಯಲು ಸ್ವಾಮಿನಾಥನ್ ಪ್ರಯತ್ನಿಸುತ್ತಿದ್ದರು.
ಎಷ್ಟು ಬೇಗ ಅವರ ಹಾಸ್ಯಕ್ಕೆ ನಕ್ಕು ಮನವನ್ನು ತಿಳಿಗೊಳಿಸುತ್ತಿದ್ದಳೋ, ಅಷ್ಟೇ ಬೇಗ ಕಳೆದುಹೋಗಿ ಬಿಡುತ್ತಿದ್ದಳು.
ಕಿಟಕಿಯ ಪಕ್ಕ ಕುಳಿತು ಓಡುತ್ತಿರುವ ಗಿಡ, ಮರಗಳಲ್ಲಿ ಕಣ್ಣು ಕೀಲಿಸಿಬಿಡುತ್ತಿದ್ದಳು.
ಮನದ ದುಗುಡ ಅವರಾರಿಗೂ ಕಾಣಬಾರದೆಂಬ ಅವಳ ಉಪಾಯ ಒಮ್ಮೊಮ್ಮೆ ಫಲಿಸುತ್ತಿರಲಿಲ್ಲ.
ಕುಸುಮಳೋ, ಸ್ವಾಮಿನಾಥನ್‌ರೋ, ರಾಕೇಶನೋ ಮಾತಿಗೆಳೆಯುತ್ತಿದ್ದರು.
ಅವಳನ್ನು ಅವಳೆಷ್ಟಕ್ಕೆ ಬಿಡದೆ ತಮ್ಮೊಳಗೆ ಸೇರಿಸಿಕೊಳ್ಳಲು ಪ್ರಯತ್ನಿಸುತ್ತಿದ್ಡರು.
ಅನುವನ್ನು ತಮ್ಮ ಮಗನಿಗಾಗಿ ನೋಡಿ ಬಂದಿದ್ದೆಂಬ ಅಂಶವನ್ನು ಮರೆತಂತೆ ಸ್ವಾಮಿನಾಥನ್ ಹಾಗೂ ಕುಸುಮ ನಟಿಸುತ್ತಿದ್ದರು.
ಅವಳ ಬದುಕಿನ ಅಸಂತೋಷದ ವಿಷಯಗಳೆಲ್ಲವೂ ಅವರಿಗೆ ರಾಕೇಶನಿಂದ ತಿಳಿದಿತ್ತು.
ಈ ಮಗು ಅದೆಷ್ಟು ಸಂಕಟ ಅನುಭವಿಸಿದೆ, ತನ್ನದಲ್ಲದ ತಪ್ಪಿಗೆ ಏನೇನು ಶಿಕ್ಷೆ ಅನುಭವಿಸಿದೆ ಎಂಬುದರೆಲ್ಲದರ ವ್ಯಥೆಯ ಕಥೆ ಅರಿವಾಗಿ ಅವಳ ಮೇಲಿನ ಪ್ರೀತಿ, ಮಮತೆ, ವಿಶ್ವಾಸ ಮತ್ತಷ್ಟು ಹೆಚ್ಚಾಗುತ್ತಿತ್ತು.
ಯಾವ ಕಾರಣಕ್ಕೂ ಅನು ತಂದೆಯ ಪ್ರೀತಿಗೆ ಎರವಾದ ಮಗಳು ಎಂಬುದನ್ನು ತೋರಿಸಿಕೊಳ್ಳದೆ ತಮ್ಮ ಕೈಲಾದಷ್ಟು ಪಿತೃವಾತ್ಸಲ್ಯವನ್ನು ನೀಡಲು ಸ್ವಾಮಿನಾಥನ್ ಬಯಸುತ್ತಿದ್ದರು.
ಸ್ವಾಭಿಮಾನಿ ಅನು ಅದನ್ನು ನೇರವಾಗಿ ಸ್ವೀಕರಿಸಲಾರದೆ ಒದ್ದಾಡುತ್ತಿದ್ದಳು.
ಅವಳ ಅಂತರಂಗದ ನೋವು ಬಲ್ಲವರಾಗಿದ್ದರೂ, ಅವಳ ಒಳತೋಟಿಯ ಅರಿವಿದ್ದರೂ, ಮಾಮೂಲು ಪರಿಸ್ಥಿತಿಯಲ್ಲಿ ಇರುವಂತೆಯೇ ಇದ್ದು ಬಿಟ್ಟರು.
ಒಟ್ಟಿನಲ್ಲಿ ಅನು ತಮ್ಮ ಸೊಸೆಯಾಗಿ ತಮ್ಮ ಮನೆಯವರಲ್ಲಿ ಒಬ್ಬಳಾಗಿ ರಾಕೇಶನ ಪ್ರೇಮದಾತ್ರಮಯದಲ್ಲಿ, ತಮ್ಮ ವಾತ್ಸಲ್ಯದ ನೆಲೆಯಲ್ಲಿ ಎಲ್ಲವನ್ನೂ ಮರೆತು ನಗುನಗುತ್ತಿದ್ದರೆ ಸಾಕು ಎಂದು ಹಾರೈಸುತ್ತಿದ್ದರು.
ಇವರೆಲ್ಲರಿಗೂ ನೋವಾಗಬಾರದೆಂದು ಆದಷ್ಟು ಪ್ರಸನ್ನತೆಯಿಂದಿರಲು ಯತ್ನಿಸುತ್ತ ಆ ಪ್ರಯತ್ನದಲ್ಲಿ ಯಶಸ್ವಿಯಾಗಲು ಕಷ್ಟಪಡುತ್ತಿದ್ದಳು.
ಒಮ್ಮೊಮ್ಮೆ ತನ್ನಲ್ಲಿಯೇ ಆಳಕ್ಕಿಳಿದು ಬಿಡುತ್ತಿದ್ದಳು.
ಅಲ್ಲಿ ಯಾರಿದ್ದಾರೆ ಎಂಬುದನ್ನು ಕೂಡಾ ಮರೆತು ತನ್ನ ಆಲೋಚನೆಗಳಲ್ಲಿ ಬಂಧಿಯಾಗಿ ಬಿಡುತ್ತಿದ್ದಳು.
ಈ ಮನಸ್ಸಿನ ಹೋರಾಟಗಳಿಂದಾಗಿ ನಿದ್ರೆ ಎಂಬುದೇ ಬಳಿಯಲ್ಲಿ ಸುಳಿದಿರಲಿಲ್ಲ.
ಕುಸುಮ ಕಿಟಕಿ ಬಳಿ ಕುಳಿತ್ತಿದ್ದರು.
ಅವರು ಮಧ್ಯಾಹ್ನ ಸಾಕಷ್ಟು ನಿದ್ರಿಸಿದ್ದರಿಂದ ಆರಾಮವಾಗಿ ವಾಕ್ಮನ್ ಹಾಕಿಕೊಂಡು ತಮಗಿಷ್ಟವಾದ ಹಾಡಿನಲ್ಲಿ ತಲ್ಲೀನರಾಗಿದ್ದರು.
ಸ್ವಾಮಿನಾಥನ್ ಮಲಗುವ ಸಿದ್ದತೆ ನಡೆಸಿದರು.
ರಾಕೇಶ್ ಏನೋ ಓದುತ್ತಿದ್ದ.
ಒಂಟಿಯಾಗಿದ್ದ ಅನುಗೆ ತೂಕಡಿಗೆ ಆರಂಭವಾಗಿತ್ತು.
ಕಣ್ಮುಚ್ಚಿದರೆ ಏನೇನೋ ನೆನಪಾಗಿ ನಿದ್ರೆ ಬಾರದೆ ಹಿಂಸೆ ಎನಿಸುತ್ತಿತ್ತು.
ಇನ್ನೆರಡು ರಾತ್ರಿ ಹೀಗೆ ತಾನು ನಿದ್ರೆಗೆಟ್ಟರೆ ಕಾಯಿಲೆ ಮಲಗುವುದೇ ಗ್ಯಾರಂಟಿ ಎಂದುಕೊಂಡು ಬಲವಂತವಾಗಿ ನಿದ್ರಿಸಲು ಯತ್ನಿಸಿದಳು.
ಹಟಮಾರಿ ನಿದ್ರೆ ಅವಳ ಬಳಿ ಬಾರದೆ ಅಟವಾಡಿಸುತ್ತಿತ್ತು.
ಹಾಡು ಕೇಳುತ್ತಾ ಒಳ್ಳೆ ಲಹರಿಯಲ್ಲಿದ್ದ ಕುಸುಮ ಅನುವಿನ ಒದ್ದಾಟ ಗಮನಿಸಿದರು.
ತಮ್ಮ ತೊಡೆ ಮೇಲೆ ತಲೆ ಇಟ್ಟು ಮಲಗುವಂತೆ ಸಂಜ್ಞೆ ಮಾಡಿ.
ತಾವೇ ಅವಳನ್ನು ಮಡಿಲಿಗೆಳೆದುಕೊಂಡರು.
ಹಿತವಾದ ಮಡಿಲ ಸ್ಪರ್ಶ, ಓಡುತ್ತಿರುವ ರೈಲಿನ ಶಬ್ದ ಜೋಗುಳ ಹಾಡಿದಂತಾಗಿ ರೈಲಿನ ಕುಲುಕು, ತೊಟ್ಟಿಲಲ್ಲಿದ್ದಂತೆನಿಸಿ ನಿಧಾನವಾಗಿ ಕಣ್ಮುಚ್ಚಿದಳು.
ತಮ್ಮ ಕೈಗಳಿಂದ ಅವಳ ಮುಂಗೂದಲನ್ನು ತಳ್ಳಿ ನಯವಾಗಿ ಕನ್ನೆ ಸವರಿದರು.
ಆ ಮಾತೃವಾತ್ಸಲ್ಯದ ಸವಿ ನೀಲಾಳನ್ನು ನೆನಪಿಸಿತು.
ತನ್ನ ಹೆತ್ತಮ್ಮನ ಮಡಿಲಿನಲ್ಲಿಯೇ ಮಲಗಿದ್ದಂತೆ ಭಾಸವಾಗಿ ಯಾವ ಸಂಕೋಚವೂ ಇಲ್ಲದೆ ನಿದ್ರಿಸಿದಳು.
ಎರಡು ರಾತ್ರಿಗಳಿಂದ ಬೇರೆ ಇಲ್ಲ.
ಏನೇನೋ ಆಲೋಚನೆಗಳಿಂದ ಮೈ ಮನಸ್ಸು ಬಳಲಿಹೋಗಿತ್ತು.
ಕುಸುಮರ ಮಡಿಲಿನಲ್ಲಿ ಹಾಯಾಗಿ ನಿದ್ರೆ ಮಾಡತೊಡಗಿದಳು.
ಇಡೀ ರಾತ್ರಿ ಭಂಗಿ ಬದಲಿಸದೆ ತನ್ಮಯಳಾಗಿ ನಿದ್ರಿಸುತ್ತಿದ್ದಾಳೆ.
ಸುಖವಾದ ಆ ನಿದ್ದೆ ನೋಡಿ ಕುಸುಮಗೆ ಎಚ್ಚರಿಸಲು ಮನ ಬಾರದೆ, ಹಾಗೆಯೇ ಕುಳಿತುಬಿಟ್ಟರು.
ತಾವು ಸ್ವಲ್ಪ ಅಲ್ಲಾಡಿದರೂ ಅನು ಎಲ್ಲಿ ಎಚ್ಚೆತ್ತಾಳೋ ಎಂದು ಅಲ್ಲಾಡದೆ ಹಿಂದಕ್ಕೊರಗಿ ನಿದ್ರಿಸಲೆತ್ನಿಸಿದರು.
ಅದು ಯಾವಾಗ ನಿದ್ರೆ ಬಂದಿತೋ.
“ಅಂಟಿ, ಅಂಟಿ, ನೀವು ಮಲಗಿಕೊಳ್ಳಿ” ಅನು ಎಚ್ಚರಿಸಿದಾಗಲೇ ಎಚ್ಚರವಾಗಿತ್ತು.
ಇಡೀ ರಾತ್ರಿ ತಾನು ಕುಸುಮಳ ತೊಡೆಯ ಮೇಲೆ ಸಣ್ಣ ಮಗುವಿನಂತೆ ಮಲಗಿ ಆ ಹಿರಿಯ ಜೀವಕ್ಕೆ ತೊಂದರೆ ಕೊಟ್ಟಿದ್ದಕ್ಕಾಗಿ ಸಂಕೋಚಿಸಿದ್ದಳು ಅನು.
“ಅಂಟಿ, ನನ್ನ ಏಳಿಸಬಾರದಿತ್ತಾ, ಪಾಪಾ ಇಡೀ ರಾತ್ರಿ ನೀವು ಕೂತ್ಕೊಂಡೇ ಇದ್ರೆ, ನಿಮ್ಮ ತೊಡೆ, ಕಾಲುಗಳು ಏನಾಗಿರಬೇಡ.
ನನಗೆಂತಹ ಕೆಟ್ಟ ನಿದ್ರೆ.
ಎಚ್ಚರವೇ ಇಲ್ಲ.
ಆಗಲೇ ಬೆಳಗಾಗ್ತಿದೆ ನೋಡಿ.
ಇನ್ನು ಸ್ವಲ್ಪ ಹೊತ್ತಾದರೂ ಕಾಲು ನೀಡಿಕೊಂಡು ಆರಾಮಾಗಿ ಮಲಗಿ” ಧ್ವನಿಯಲ್ಲಿ ಪಶ್ಚಾತ್ತಾಪ ತುಂಬಿ ತುಳುಕುತ್ತಿತ್ತು.
“ಈಗೇನಾಯ್ತು ಅನು, ಪಾಪ ಎರಡು ರಾತ್ರಿಯಿಂದ ನಿದ್ರೆ ಮಾಡಿಲ್ಲ.
ಹಾಯಾಗಿ ಮಗುವಿನಂತೆ ನಿದ್ರಿಸ್ತಾ ಇದ್ದೀಯಾ.
ಏಳಿಸೋಕೆ ಮನಸ್ಸೇ ಬರಲಿಲ್ಲ ಕಣಮ್ಮ.
ನಿಂಗೆ ನಿದ್ರೆ ಚೆನ್ನಾಗಿ ಬಂತಲ್ಲ ಬಿಡು, ಬೆಳಗಾಗ್ತ ಇದೆ.
ಇನ್ನರ್ಧ ಗಂಟೇಲಿ ಟ್ರೈನ್ ನಿಲ್ಲುತ್ತೆ.
ತಿಂಡಿ ತಿಂದ ಮೇಲೆ ಮಲಗಿದರಾಯ್ತು.”
ಮಲಗಲೊಪ್ಪದೆ ಕುಳಿತೇ ಇದ್ದರು ಕುಸುಮ.
ಈ ಹಿರಿಯ ಚೇತನವನ್ನು ನೋಡಿಯೇ ನೋಡಿದಳು.
ತಾಯಿ ನೆನಪ ಮರೆಸುವ ಹಿತವಾದ ವ್ಯಕ್ತಿತ್ವ.
ಗೌರವದಿಂದ ಎದೆ ತುಂಬಿ ಬಂತು.
ಟ್ರೈನ್ ನಿಂತೊಡನೆ ಏಳಲುಹೋದ ಕುಸುಮ ಕಾಲುಗಳು ಹಿಡಿದುಕೊಂಡಂತಾಗಿ ನಿಲ್ಲಲು ಕಷ್ಟಪಟ್ಟರು.
ತಾನೇ ಕೈನೀಡಿ ಆಧರಿಸಿ ಹಿಡಿದುಕೊಂಡ ಅನು,“ನೋಡಿದ್ರಾ, ನನ್ನಿಂದಾಗಿ ನಿಮ್ಮ ಕಾಲುಗಳು ಹೇಗಾಗಿವೆ ಅಂತಾ?” ಪಶ್ಚಾತ್ತಾಪವಿತ್ತು ಧ್ವನಿಯಲ್ಲಿ.
“ಯಾಕೆ ಅನು ಅಷ್ಟೊಂದು ನೊಂದುಕ್ಕೊಳ್ತಿಯಾ.
ನನ್ನ ಮಗಳೇ ಆಗಿದ್ದರೆ ನೀನು, ನಾ ಹೀಗೆ ಮಾಡ್ತಿರಲಿಲ್ಲವಾ?
ನಿಮ್ಮಮ್ಮನ ತೊಡೆ ಮೇಲೆ ಮಲಗಿದ್ದರೆ ಇಷ್ಟೊಂದು ವ್ಯಥೆ ಪಡ್ತಾ ಇದ್ಯಾ?
ಯಾಕೆ ನನ್ನ ದೂರದವಳು ಅಂದ್ಕೊಳ್ತೀ?
ನೀನು ನನ್ನ ಮಗಳಿದ್ದ ಹಾಗೆ” ಅವಳ ತಲೆ ಸವರಿದರು.
ಈ ಮಮತೆಯಿಂದಾಗಿ ಅನುವಿನ ಮನಸ್ಸು ಒಂದಿಷ್ಟು ನಿರಾಳವಾಯಿತು.
ತಾನಿನ್ನು ಹೀಗೆ ಸಂಕೋಚಿಸದೆ ಇದ್ದು ಬಿಡಬೇಕು ಎಂದುಕೊಂಡಳು.
ಬಾಂಬೆ ತಲುಪಿದರು.
ಸ್ಟೇಷನ್ನಿಗೆ ತಂಗಿ ಹಾಗೂ ತಂಗಿಯ ಗಂಡ ಬಂದು ತಮಗಾಗಿ ಕಾಯುತ್ತಿರುವುದನ್ನು ರೈಲಿನೂಳಗಿಂದಲೇ ಸ್ವಾಮಿನಾಥನ್ ಕಿಟಕಿಯಿಂದ ಕುತ್ತಿಗೆ ಹೊರಹಾಕಿ,“ಹಾಯ್ ಅಂಜು, ಹಾಯ್ ಮಾಲಿ.” ಸಣ್ಣಗೆ ಕೂಗಿದರು.
ರೈಲಿನ ವೇಗ ನಿಧಾನವಾಗುತ್ತಲೇ ಸಣ್ಣ ಮಕ್ಕಳಂತೆ ಹೊರಗೋಡಿದರು.
ತಂಗಿಯನ್ನು, ಭಾವನನ್ನು ಅಪ್ಪಿ ಸಂತೋಷಿಸಿದರು.
ಲಗೇಜುಗಳ ಸಮೇತ ರಾಕೇಶ್, ಅನು, ಕುಸುಮ ನಿಧಾನವಾಗಿ ರೈಲಿನಿಂದಿಳಿದರು.
ವನಮಾಲಿ ಓಡಿಹೋಗಿ ಕುಸುಮನಿಂದ ಲಗೇಜ್ ತೆಗೆದುಕೊಂಡು ಅನುವಿನೆಡೆಗೆ ನೋಡುತ್ತಾ ಜೋರಾಗಿ ಹೇಳಿದರು “ಯಾರು ಈ ರಾಜಕುಮಾರಿ, ಯಾವ ರಾಜ್ಯದಿಂದ ಕದ್ದು ಕೊಂಡು ಬರ್ತಾ ಇದ್ದೀರಿ?” ಕುಸುಮಳ ಕಿವಿಯಲ್ಲಿ “ಆಗ್ಲೇ ಮಗನಿಗೆ ಜೋಡಿ ಹುಡುಕಿ ಆಯ್ತ?” ಪಿಸುಗುಟ್ಟಿದರು.
“ನಿಂಗೆ ಹೆಣ್ಣುಮಕ್ಕಳಿಲ್ಲ ಅಂತಾ ಸದಾ ಅಳ್ತಾ ಇದ್ತೀಯಲ್ಲಾ ಅದಕ್ಕೆ ದತ್ತು ಕೊಡೋಣ ಅಂತಾ ನಮ್ಮೂರಿನಿಂದ ಕರ್ಕೊಂಡು ಬಂದಿದೀವಿ.” ಸ್ವಾಮಿನಾಥನ್ ಹಾಸ್ಯ ಮಾಡಿದರು.
ತಟ್ಟನೆ ಲಗೇಜ್ ಕೆಳಗಿರಿಸಿ ಅನುವಿನತ್ತ ಬಂದು “ಮೈ ಸ್ವೀಟ್ ಚೈಲ್ಡ್, ಎಂಥ ಬ್ಯೂಟಿಪುಲ್ ಮಗಳ್ನ ಕೊಡ್ತಾ ಇದ್ದೀಯಲ್ಲಾ, ಥ್ಯಾಂಕ್ ಗಾಡ್. ” ಎನ್ನುತ್ತಾ ನಯವಾಗಿ ತುಟಿ ಒತ್ತಿದರು ಹಣೆಯ ಮೇಲೆ.
ಈ ಅನಿರೀಕ್ಷಿತ ಸ್ವಾಗತದಿಂದ ತೀವ್ರ ಮುಜುಗರಕ್ಕೊಳಗಾದ ಅನು ಸಂಕೋಚದಿಂದ ಮುದುಡಿಹೋದಳು.
ಅಷ್ಟರಲ್ಲಿ ಅಂಜು “ಅಣ್ಣಾ ನಿನ್ನ ತಮಾಷೆ ನೀನು ಇನ್ನು ಬಿಟ್ಟಿಲ್ಲ.
ಮೊಮ್ಮಗ ಬರೋ ಹಾಗಾದರೂ ಇನ್ನು ಹುಡುಗಾಟ ನಿಂಗೆ.
ಮಾಲಿನೂ ಸರಿಯಾಗಿದ್ದಾರೆ ನಿನ್ನ ಜೊತೆಗೆ.
ಪಾಪ ಆ ಮಗು ಏನು ತಿಳ್ಕೋಬೇಕು ಬಾ ಅನು ಈ ಕಡೆ ಇವರಿಬ್ಬರೂ ಸೇರಿದ್ರೆ ಒಂಚೂರು ಸೀರಿಯಸ್ನೆಸ್ ಇರುವುದಿಲ್ಲ.” ರೇಗಿದರು.
ಅನು ಬರುವ ವಿಷಯ ಗೊತ್ತಿತ್ತು ಅಂಜುಗೆ.
‘ಅಳಿಯನೇ’ ಎಂದು ರಾಕಿಯನ್ನು ತಬ್ಬಿಕೊಂಡರು ವನಮಾಲಿ.
ಆದರೂ ವನಮಾಲಿ ಅನುವಿನ ಬೆನ್ನು ಬಿಡಲಿಲ್ಲ.
 ಅನುಬೇಟಿ ಅಂತಾ ಸದಾ ಅವಳೊಂದಿಗೆ ಮಾತನಾಡಲು ಶುರು ಹಚ್ಚಿಕೊಂಡು ಬಿಡುತ್ತಿದ್ದರು.
ಮನೆ ತಲುಪುವಷ್ಟರಲ್ಲಿ ಅನು ವನಮಾಲಿಯ ಮಗಳೇ ಆಗಿಬಿಟ್ಟಿದ್ದಳು.
ಮೊದಲು ಕಾರಿಳಿದ ವನಮಾಲಿ, ಗೇಟಿನ ಬಳಿ ನಿಂತಿದ್ದ ಚಿತ್ತರಂಜನ್‌ಗೆ, “ಚಿತ್ತು ನೋಡು ನಿಮ್ಮಾವ ನಿಂಗೆ ಅಂತ ಏನು ಪ್ರಜೆಂಟೇಷನ್ ತಂದಿದ್ದಾರೆ ಅಂತಾ.” ಕೂಗಿದರು.
“ಅನು ಬೇಟಿ ಬಾಯಿಲ್ಲಿ” ಎಂದು ಅವಳನ್ನು ಎಳೆದುಕೊಂಡು, “ತಂಗಿ ಬೇಕು ಅಂತಾ ಸದಾ ಕೊರಗ್ತಾ ಇದ್ದಿಯಲ್ಲ ನೋಡು, ನಿಂಗೆ ತಂಗಿ ಬಂದಿದ್ದಾಳೆ.” ಕೈಹಿಡಿದೇ ಚಿತ್ತರಂಜನ್ ಬಳಿ ಬಂದರು.
“ಹಾಯ್ ಸಿಸ್ಟರ್, ಈ ಮನೆಗೆ ಸುಸ್ವಾಗತ.” ಹಾರ್ದಿಕವಾಗಿ ನಗುತ್ತಾ ಎರಡು ಕೈ ಚಾಚಿ ತಲೆ ಬಾಗಿದ.
ರಾಕೇಶ್ ಎಲ್ಲವನ್ನು ನೋಡುತ್ತಾ ಎಂಜಾಯ್ ಮಾಡುತ್ತಿದ್ದ.
ಇಷ್ಟೊಂದು ಹಾರ್ದಿಕ ಸ್ವಾಗತ ಅನುವಿಗೆ ಸಿಕ್ಕಿದ್ದು, ಮಾವ, ಮಗಳೆಂದು ಕರೆಯುತ್ತಿದ್ದುದು ಅವನಿಗೆ ಹರ್ಷ ತಂದು, ಅನು ಇದೇ ಪರಿಸರದಲ್ಲಿ ಕೆಲವು ದಿನಗಳಿದ್ದರೆ ಅವಳ ಮನಸ್ಥಿತಿ ಸಾಮಾನ್ಯವಾಗಬಹುದೆಂದು ಊಹಿಸಿದ.
ಅವರು ಬರುತ್ತಾರೆಂದು ತಿಂಡಿಯ ತಯಾರಿಯಲ್ಲಿದ್ದ ಸೊಸೆ ಮಾಯಾ ಇವರ ಗದ್ದಲ ಕೇಳಿ ಹೊರ ಬಂದಳು.
“ನಿನ್ನ ನಾದಿನಿ ಬಂದಿದ್ದಾಳೆ ನೋಡು.” ವನಮಾಲಿ ಅನುವನ್ನು ಸೊಸೆಗೂ ಅಷ್ಟು ಸಡಗರದಿಂದ ಪರಿಚಯಿಸಿದರು.
ಬಂದವರಿಗೆಲ್ಲ ತಿಂಡಿಯಾಯಿತು.
ಮೇಲಿನ ಕೋಣೆಗಳನ್ನು ಅವರಿಗಾಗಿ ಬಿಟ್ಟುಕೊಡಲಾಯಿತು.
ಲಗೇಜ್ ಎಲ್ಲಾ ಮೇಲಿಟ್ಟರು ಕೆಲಸದವರು.
ಸ್ನಾನ, ಒಂದಿಷ್ಟು ನಿದ್ರೆ, ಎಲ್ಲ ಆದ ಮೇಲೆಯೇ ಅವರು ಕೆಳಗಿಳಿದು ಬಂದಿದ್ದು.
ಇಷ್ಟೊಂದು ಆತ್ಮೀಯ ಸ್ವಾಗತವನ್ನು ಅನು ನಿರೀಕ್ಷಿಸಿಯೇ ಇರಲಿಲ್ಲ.
ಹೇಗೋ ಏನೋ ಎಂಬ ತಳಮಳದಲ್ಲಿದ್ದಳು.
ಬಂದಕೂಡಲೇ ಮಗಳ ಸ್ಥಾನ ಸಿಕ್ಕಿದ್ದನ್ನು ಕಂಡು ಸಂಕೋಚಿಸಿದ್ದಳು.
ಇದೆಲ್ಲವೂ ರಾಕೇಶನ ಚಿತಾವಣೆ ಎಂದು ಅವಳಿಗೆ ಗೊತ್ತಾಗುವಂತೆಯೇ ಇರಲಿಲ್ಲ.
ಮಧ್ಯಾಹ್ನ ಊಟಕ್ಕೆ ಕುಳಿತಾಗ ರಾಕೇಶ್, ಅನುವಿನ ಕೆಲಸದ ಬಗ್ಗೆ ತಿಳಿಸಿದ.
ಅವಳ ಓದು, ಅನುಭವ ತಿಳಿದುಕೊಂಡ ಚಿತ್ತರಂಜನ್.
“ನಮ್ಮಲ್ಲಿಯೇ ಕೆಲಸ ಇದೆ, ಇಲ್ಲೇ ಯಾಕೆ ಸೇರ್ಕೊಬಾರದು.” ಸಲಹೆ ನೀಡಿದ.
ತಾನು ಈಗಾಗಲೇ ಗೆಳತಿಗೆ ತಿಳಿಸಿಬಿಟ್ಟಿರುವುದಾಗಿ ಹೇಳಿದಳು.
“ಸರಿ ನೋಡೋಣ.
ಅದು ಯಾವ ಕಂಪನಿ, ಎಷ್ಟು ಸ್ಯಾಲರಿ ಕೊಡ್ತಾರೇ?
ಎಲ್ಲಾ ಡೀಟೈಲ್ಸ್ ತಿಳಿದುಕೊಂಡು ನಂತರ ಈ ಬಗ್ಗೆ ಯೋಚನೆ ಮಾಡಿದರಾಯ್ತು.” ರಾಕೇಶ್ ಹೇಳಿದ.
ಸಮ್ಮತಿ ಎನ್ನುವಂತೆ ತಲೆಯಾಡಿಸಿದಳು.
ಸೋನಿಗೆ ಫೋನ್ ಮಾಡಿ ಎಂದು ಬರಬೇಕೆಂದು ಕೇಳಿದಳು.
“ನಾಳೆಯೇ ಬಂದುಬಿಡು.” ತಿಳಿಸಿದಳು.
ಬೆಳಿಗ್ಗೆ ಹೊರಟಾಗ ರಾಕೇಶ್ ಕೂಡ ಜೊತೆಯಲ್ಲಿ ಹೊರಟ.
ತಮ್ಮ ಕಾರೊಂದನ್ನು ಡ್ರೈವರ್ ನೊಂದಿಗೆ ಕರೆದೊಯ್ಯಲು ವ್ಯವಸ್ಥೆ ಮಾಡಿದ ಚಿತ್ತರಂಜನ್.
ಅಲ್ಲಿಗೆ ತಲುಪಿ ಅನುವನ್ನು ಸೋನಿಯ ವಶಕ್ಕೊಪ್ಪಿಸಿ, ಇನ್ನೊಂದು ಗಂಟೆಯಲ್ಲಿ ಬರ್ತೀನಿ ಅಂತ ಅದೆಲ್ಲಿಗೊ ಹೊರಟು ನಿಂತ.
ಸೋನಿ ಎಲ್ಲವನ್ನು ಕೇಳಿಸಿಕೊಂಡಳು.
ಚಿತ್ತರಂಜನ್ ನೀಡಿದ ಆಫರ್ ಬಗ್ಗೆ ಕೂಡಾ ತಿಳಿದು,“ಅನು ನಮ್ಮ ಕಂಪನಿಗಿಂತ ಚಿತ್ತರಂಜನ್ ಕಂಪನಿ ತುಂಬಾ ದೊಡ್ದದು.
ಇಲ್ಲಿಗಿಂತ ಅಲ್ಲಿ ಫ್ಯೂಚರ್ ಚೆನ್ನಾಗಿರುತ್ತದೆ.
ದೊಡ್ಡ ಆಲದ ಮರದ ನೆರಳೇ ನಿನಗೆ ಸಿಕ್ಕುವಂತಿರುವಾಗ ಈ ಪುಟ್ಟ ನೆರಳಿನ ಅಗತ್ಯ ನಿಂಗಿಲ್ಲ.
ನೀ ಬರದೇ ಇದ್ರೂ ಏನೂ ನಾನು ತಿಳ್ಕೋದಿಲ್ಲ.
ನಂಬಾಸಿಗೆ ಏನೋ ಹೇಳ್ತೀನಿ.
ನೀನು ಅಲ್ಲಿಗೆ ಸೇರಿಕೊಂಡರೆ, ಮುಂದೆ ನಾನು ಕೂಡ ಅಲ್ಲಿಯೇ ಟ್ರೈ ಮಾಡಬಹುದು.
ಅಂತಹ ಕಂಪನೀಲಿ ಕೆಲ್ಸ ಸಿಗುವುದೇ ದೊಡ್ದ ಅದೃಷ್ಟ ಅನು.”ಸಮಸ್ಯೆ ಬಿಡಿಸಿಬಿಟ್ಟಳು ಸೋನಿ.
ರಾಕೇಶ್ ಬಂದ ಮೇಲೂ ಅದೇ ಅಭಿಪ್ರಾಯ ತಿಳಿಸಿದಳು.
“ಒಳ್ಳೆಯದೇ ಆಯ್ತಲ್ಲ ಅನು.
ನಮ್ಮ ಚಿತ್ತು ತುಂಬಾ ಒಳ್ಳೆಯ ಹುಡುಗ.
ಆತನ ಕೈ ಕೆಳಗೆ ಕೆಲ್ಸ ಮಾಡ್ತಿನಿ ಅಂದ್ರೆ ನಮ್ಗೂ ಯಾವುದೇ ಆತಂಕವಿರುವುದಿಲ್ಲ.
ನೀವು ಮನೆಯಲ್ಲಿದ್ದಷ್ಟು ಸೇಫ್, ಏನಂತೀರಾ?”
“ಒಪ್ಕೋತಾಳೆ ಬಿಡಿ.
ಕೈತುಂಬಾ ಸಂಬಳ, ಇಲ್ಲಿಗಿಂತಲೂ ಹೆಚ್ಚಿನ ಅನುಕೂಲ ಯಾರಿಗುಂಟು ಯಾರಿಗಿಲ್ಲ.”ಗೆಳತಿಯ ಸಲಹೆಯನ್ನೇ ಅನು ಒಪ್ಪಿಬಿಟ್ಟಳು.
ಮೊದಲ ನೋಟಕ್ಕೆ ಚಿತ್ತರಂಜನ್‌ನ ವೃಕ್ತಿತ್ವದರಿವಾಗಿತ್ತು.
ಅತನ ಕೈಕೆಳಗೆ ತಾನು ಕೆಲಸದಲ್ಲಿದ್ದರೆ ತನ್ನ ಉಜ್ವಲ ಪ್ರೊಫೆಶನ್‌ಗೆ ಅಡ್ಡಿಯಿಲ್ಲ.
ಮನೆಯ ಜನರಿದ್ದಂತೆ ಇದ್ದಾರೆ.
ಉಪಯುಕ್ತ ಮಾರ್ಗದರ್ಶನ ಅವರಿಂದ ಸಾಧ್ಯ ಎಂದುಕೊಂಡಳು.
“ಅಲ್ಲಿಗೆ ಪ್ರಾಬ್ಲಂ ಸಾಲ್ವ್ ಆಯ್ತು.
ನಾವು ಬರ್ತೀವಿ.” ಸೋನಿಗೆ ಗುಡ್‌ಬೈ ಹೇಳಿ ಹೊರಟರು.
ಮನೆಗೆ ಬಂದೊಡನೆ ಈ ಸುದ್ದಿ ತಿಳಿಸಿದಾಗ ಚಿತ್ತರಂಜನ್ “ನಿಮ್ಮಂಥ ಬ್ರಿಲಿಯಂಟ್, ಗುಡ್ ವರ್ಕರ್ ನಮ್ಮ ಕಂಪನಿಗೆ ತುಂಬಾ ಅವಶ್ಯಕವಿದೆ.
ನಿಮ್ಮ ತೀರ್ಮಾನದಿಂದ ನನಗೆ ತುಂಬಾ ಲಾಭವಾಗಿದೆ.” ತುಂಬು ಮನಸ್ಸಿನಿಂದ ನುಡಿದ.
ಸ್ವಾಮಿನಾಥನ್ ಆಗಲೇ ಅನು ಬುದ್ಧಿವಂತಿಕೆ, ಒಳ್ಳೆ ಕೆಲಸಗಾರ್ತಿ ಎಂದೆಲ್ಲಾ ತಿಳಿಸಿದ್ದರು.
“ಆದರೆ ಒಂದು ಕಂಡಿಷನ್ ಅನುಷಾರವರೇ.” ಚಿತ್ರರಂಜನ್ ಹೇಳಿದಾಗ, ಅನುವಿನ ಕಣ್ಣುಗಳು ಅಗಲವಾದವು, ಕೊಂಚ ಆತಂಕವೂ ಇಣುಕಿತು.
“ಅದು… ಈ ಮನೆಯಲ್ಲಿಯೇ ಇರಬೇಕು.
ಅವಳಿಗಾಗಿ ಮಾಡುವ ಖರ್ಚನ್ನು ಅವಳ ಸಂಬಳದಲ್ಲಿ ಹಿಡಿದುಕೊಳ್ಳಲಾಗುವುದು.” ವನಮಾಲಿ ಆ ಕಂಡಿಷನನ್ನು ಘೋಷಿಸಿ ಬಿಟ್ಟಾಗ, ಏನಪ್ಪ ಕಂಡಿಷನ್ ಅಂತ ಆತಂಕಗೊಂಡಿದ್ದ ಅನು, ದೊಡ್ಡ ಆತಂಕದಿಂದ ಪಾರಾದಂತೆ ಸಮಾಧಾನದ ಉಸಿರು ಬಿಟ್ಟಳು.
“ಆದ್ರೆ ಸರ್ ಅದು… ನಾನು ಹಾಸ್ಪೇಲಿನಲ್ಲಿರುತ್ತೇನೆ.”
“ನೊ, ನೋ, ನಿನ್ನ ನನ್ನ ಮಗಳು ಅಂತಾ ನಾನು ಒಪ್ಟಿಕೊಂಡಿರುವಾಗ, ನಿನ್ನ ಹೇಗಮ್ಮ ಹಾಸ್ಟಲಿನಲ್ಲಿ ಯಾರೂ ಇಲ್ಲದವರಂತೆ ಬಿಡುವುದು.
ನೋಡು ನಿಂಗೇನು ನಾವು ಫ್ರೀಯಾಗಿ ಊಟ, ತಿಂಡಿ ಲಾಡ್ಜು ಕೊಡೋದಿಲ್ಲ.
ನಿನ್ನ ಸಂಬಳದಲ್ಲಿ ಹಿಡ್ಕೋತೀವಿ.” ವನಮಾಲಿಯ ಮಾತಿಗೆ ಏಕೋ ಅನು ಒಪ್ಪದಾದಳು.
ಅದನ್ನು ಬಾಯಿ ಬಿಟ್ಟು ಆಡದಾದಳು.
ಆದರೆ ಆಡದೆ ವಿಧಿಯಿರಲಿಲ್ಲ.
“ಅದು ಹಾಗಲ್ಲ ಸರ್, ನಾನು ನಿಮ್ಮ ಕಂಪನೀಲಿ ಕೆಲ್ಸ ಮಾಡ್ತಾ ನಿಮ್ಮ ಮನೆಯಲ್ಲಿಯೇ ಇರೋದು ಅಷ್ಟು ಚೆನ್ನಾಗಿರಲ್ಲ.
ಜೊತೆಗೆ ನನ್ನ ತಾಯಿ ಬರ್‍ತಾ ಇರ್ತಾರೆ.
ನಮ್ಗೆ ಪ್ರೈವೆಸಿ ಬೇಕು.” ನಿಧಾನವಾಗಿ ಬಿಡಿಸಿ ಬಿಡಿಸಿ ಹೇಳಿದಳು.
ಬೇಸರವಾದರೂ ತೋರಿಸಿಕೊಳ್ಳದೆ, “ಹಾಸ್ಟಲ್ ಬೇಡ.” ಕಂಪನಿಯದೆ ಕ್ವಾರ್ಟಸ್ ಇದೆ.
ಆದ್ರೆ ವಾರಕ್ಕೊಂದು ಬಾರಿಯಾದರೂ ಈ ಮನೆಗೆ ಬರ್‍ತಾ ಇರಬೇಕು.
“ಮಗಳಿಲ್ಲ ಅನ್ನೋ ಕೊರತೇ ನೀಗಿಸಬೇಕು.” ಭಾವುಕರಾದರು ವನಮಾಲಿ.
ಸ್ವಾಭಿಮಾನಿ ಅನು ಒಪ್ಪಲಾರಳೆಂಬ ಸತ್ಯ ರಾಕೇಶ್‌ಗೆ ಗೊತ್ತಿತ್ತು.
“ನಾಳೆಯಿಂದಲೇ ಡ್ಯೂಟಿಗೆ ಜಾಯಿನ್ ಆಗಬಹುದು” ಎಂದ ಚಿತ್ತರಂಜನ್.
ರಾತ್ರಿ ಮಲಗಿದ್ದ ಅನುವಿಗೆ ತುಂಬಾ ಹೊತ್ತು ನಿದ್ರೆ ಬರಲಿಲ್ಲ.
ನೆನಪುಗಳು ತಿದಿ ಒತ್ತಿದ ಹಾಗೆ ಅವಳ ಅಂತರಂಗವನ್ನು ಒತ್ತುತ್ತಿದ್ದವು.
ಒಂದೆಡೆ ಸಂತಸ, ಒಂದೆಡೆ ನೋವು, ಅಮ್ಮ ಅಲ್ಲಿ ನಾನಿಲ್ಲದೆ ನನ್ನ ನೆನಪಿನಲ್ಲಿ ಹೇಗೆ ದುಃಖಿಸುತ್ತಿದ್ದಾಳೊ, ಮೈಯೆಲ್ಲಾ ಹಿಂಡಿದಂತೆ ನೋವು, ಏನೋ ನಿಶ್ಶಕ್ತಿ, ದಾಹ ದಾಹ ತುಂಬಾ ದಾಹ, ಅಮ್ಮ ಎಲ್ಲಿದ್ದೀಯಾ ಬಂದುಬಿಡು.
ಆ ರಾಕ್ಷಸ ಗಂಡನ ಜೊತೆ ಆ ಬದುಕೇಕೆ? ಬಂದುಬಿಡಮ್ಮ. 
ನೀ ಬಾರದಿದ್ದರೆ ನಾನಿಲ್ಲಿ ಅಶಾಂತಿಯಿಂದ ನರಳಿ ನರಳಿ ಸತ್ತುಬಿಡುತ್ತೇನೆ.
ಅಮ್ಮಾ ಅಮ್ಮಾ ಕನವರಿಕೆ ಜೋರಾಯಿತು.
ಮೈಮೇಲೆ ಪ್ರಜ್ಞೆ ಇಲ್ಲ.
ಎಲ್ಲಿದ್ದೇನೆ ಏನಾಗುತ್ತದೆ ಅರಿವಿಲ್ಲ.
ಕಣ್ಣುಬಿಟ್ಬಾಗ ಸುತ್ತಲೂ ಮನೆಯ ಜನರು ತಾನು ಎಲ್ಲಿದ್ದೇನೆ ಎಂದು ತಿಳಿಯದಂತಹ ಪರಿಸ್ಥಿತಿ.
ಎಲ್ಲರನ್ನು ಮಿಕಿಮಿಕಿ ನೋಡಿದಳು ನಿಧಾನವಾಗಿ ವಾಸ್ತವಕ್ಕೆ ಬಂದಳು.
“ಅನು ಏನಾಗ್ತಾ ಇದೆಯಮ್ಮ.
ನೋಡು ನಾನು ಕುಸುಮ ಆಂಟಿ” ಕಕ್ಕುಲತೆಯಿಂದ ತುಸು ಹತ್ತಿರ ಬಂದು ವಿಚಾರಿಸಿದಳು.
“ಏನಾಗಿದೆ ನಂಗೆ, ನೀವೆಲ್ಲ ಯಾಕೆ ಗಾಭರಿಯಾಗಿದ್ದೀರಿ” ಒಂದೂ ಅರ್ಥವಾಗದೆ ಪ್ರಶ್ನಿಸಿದಳು.
“ಅನು ಮಾತಾಡಿ ಆಯಾಸ ಮಾಡ್ಕೊಬೇಡ, ರಾತ್ರೆ ನಿಂಗೆ ಹೈ ಫೀವರ್.
ತಕ್ಷಣ ಆಸ್ಪತ್ರೆಗೆ ಅಡ್ಮಿಟ್ ಮಾಡಿದ್ವಿ.
ಈಗ ನೋಡು ಸಂಜೆ ಐದುಗಂಟೆ ಇಷ್ಟೊತ್ತಿನವರೆಗೂ ನಿಂಗೆ ಪ್ರಜ್ಞೆ ಇರಲಿಲ್ಲ.
ಅಮ್ಮ ಅಮ್ಮ ಅನ್ನೋದೊಂದೇ ಮಾತು ನಿಮ್ಮಮ್ಮನ ಬಿಟ್ಟು ಬಂದಿರೋದು ನಿನ್ನ ಮನಸ್ಸಿಗೆ ತುಂಬ ಆಘಾತ ಆಯ್ತು ಅನ್ನಿಸುತ್ತೆ, ಟೆನ್‌ಶನ್‌ಗೆ ನಿಂಗೆ ತುಂಬಾ ಜ್ವರ, ನಾವಂತೂ ತುಂಬಾ ಗಾಬರಿ ಪಟ್ಟಿ.
ನೀನು ಕಣ್ಣ ಬಿಟ್ಟ ಮೇಲೆಯೇ ನಮಗೆ ಜೀವಬಂದಿದ್ದು.
ರಾಕೇಶ್ ಹೇಳಿದ್ದನ್ನಲ್ಲ, ಅರ್ಥೈಯಿಸಿಕೊಳ್ಳಲಾಗಲೇ ಇಲ್ಲಾ.
ಜ್ವರ, ಟೆನ್‌ಷನ್, ಅಮ್ಮ ಇವಷ್ಟೆ ಮನಸ್ಸಿನೊಳಗೆ ಇಳಿದಿದ್ದು.
ಸಂಪೂರ್ಣ ಗುಣವಾಗುವ ತನಕ ಅನು ಆಸ್ಪತ್ರೆಯಲ್ಲಿಯೇ ಉಳಿಬೇಕಿತ್ತು.
ಆ ನಿಸ್ಸಾಹಾಯಕ ಸ್ಥಿತಿಯಲ್ಲಿ ಅವಳನ್ನು ಅತ್ಮಂತ ಕಾಳಜಿಯಿಂದ ನೋಡಿಕೊಂಡರು ಎಲ್ಲರೂ.
ರಾಕೇಶನಂತು ಆಸ್ಪತ್ರೆ ಬಿಟ್ಟು ಅಲ್ಲಾಡಲಿಲ್ಲ.
ಟೈಂಗೆ ಸರಿಯಾಗಿ ಮಾತ್ರೆ ತಿನ್ನಿಸುವುದು, ಗಂಜಿ ಕುಡಿಸುವುದು ಎಲ್ಲವನ್ನು ತುಂಬು ಪ್ರೇಮದಿಂದ ನಿಸ್ವಾರ್ಥ ಭಾವದಿಂದ ತನ್ನ ಕರ್ತವ್ಯವೆಂಬಂತೆ ಮಾಡುತ್ತಿದ್ದುದ್ದನ್ನೇ ಹನಿಗಣ್ಣಾಗಿ ನೋಡುತ್ತಿದ್ದಳು ಅನು.
 ಯಾವ ಜನ್ಮದ ಋಣ ಇದು, ಯಾಕೆ ಹೀಗೆ ನನ್ನ ಸೇವೆ ಮಾಡಿ ಋಣದ ಭಾರ ಹೊರಿಸುತ್ತಾ ತಾನು ಇದ್ದಾರೆ.
ಯಾವ ರೀತಿಯ ಬಂಧು ನನಗಾಗಿ ಈ ಕಕ್ಕುಲಾತಿ ಏಕೆ, ನಾನೇನಾಗಬೇಕು ಇವರಿಗೆ, ಯಾವುದನ್ನು ಆಡಲಾರದೆ ಅವನಿಂದ ಸೇವೆ ಮಾಡಿಸಿಕೊಳ್ಳುತ್ತಿದ್ದಳು.
ಆಸ್ಪತ್ರೆಯಿಂದ ಬಂದಳು ಅನು.
ರಾಕೇಶ್ ಊರಿಗೆ ಹೊರಟು ನಿಂತ “ಅಪ್ಪ ಅಮ್ಮ ಇನ್ನೊಂದು ತಿಂಗಳು ಇರುತ್ತಾರೆ.
ಏನೇನೋ ಆಲೋಚನೆ ಮಾಡಿ ಮತ್ತೇ ಜ್ವರ ಬರಿಸಿಕೊಳ್ಳಬೇಡ.
ಪೂರ್ತಿ ನಿಶ್ಯಕ್ತಿ ಕಡಿಮೆ ಆದ ಮೇಲೆ ಕೆಲಸಕ್ಕೆ ಹೊರಡು, ಅದಕ್ಕೆ ಮುಂಚೆ ಹೊರಟರೆ ನನ್ನಾಣೆ ಇದೆ” ಹೊರಡುವ ಮುನ್ನ ಅನುವಿಗೆ ಹೇಳಿದಾಗ ಯಾವುದೋ ನಿರಾಶಭಾವದಿಂದ ತಲೆತಗ್ಗಿಸಿ ಕುಳಿತು ಬಿಟ್ಟಿದ್ದಾಳೆ.
ಏನೋ ಕಳೆದು ಹೋಗುತ್ತಿರುವ ಭಾವ.
ಯಾವುದೋ ಹಿತವಾದದೊಂದು ವಸ್ತು ದೂರಾಗುತ್ತಿರುವ ಭಾವ ಏನೆಂದೇ ಕ್ಷಣಗಳು ಅರ್ಥವಾಗಲಿಲ್ಲ.
ಇದೇನೆಂದೇ ಅವಳ ಹೃದಯಕ್ಕೆ ಸ್ಪಷ್ಟತೆ ಸಿಗಲಿಲ್ಲ.
 ಆತ್ಮೀಯರನ್ನು ಬೀಳ್ಕೊಡುವಾಗ ಈ ತಳಮಳ ಸಹಜವೆಂದು ಭಾವಿಸಿದಳು.
ಅಮ್ಮನನ್ನು ಬಿಟ್ಟು ಬರುವಾಗಲೂ ಇಂತಹುದೇ ಮನಸ್ಥಿತಿಯಲ್ಲವೇ ತನಗಿದ್ದುದು.
ತನ್ನನ್ನೇ ಸಾಂತ್ವನಿಸಿಕೊಂಡು ಭಾರವಾದ ಮನದಿಂದಲೇ ಬೀಳ್ಕೊಟ್ಟಳು.
ಅಮ್ಮನಿಗೆ ತಾನಿಲ್ಲಿ ಹುಶಾರು ತಪ್ಟಿದ್ದನ್ನು ಹೇಳಬೇಡಿ ಎಂದು ಮೊದಲೇ ಹೇಳಿಬಿಟ್ಟಿದ್ದಳು.
ಈಗ ನಿಶ್ಚಿಂತೆಯಿಂದ ಹೊಸ ಉದ್ಯೋಗದ ಕಲ್ಪನೆಯಲ್ಲಿ ವಿಹರಿಸತೊಡಗಿದಳು.
ಒಂದೆಂಟು ದಿನಗಳು ಇಲ್ಲಿಂದಲೇ ಡ್ಯೂಟಿಗೆ ಹೋಗುತ್ತಿದ್ದಳು.
ನಂತರ ಕ್ವಾರ್ಟಸ್‌ಗೆ ಶಿಫ್ಟ್ ಆದಳು.
ಏನನ್ನೂ ಹೊಂದಿಸಿಕೊಳ್ಳುವಂತಿರಲಿಲ್ಲ.
ಅಗತ್ಯತೆಗೆ ತಕ್ಕಂತೆ ಎಲ್ಲವೂ ಇತ್ತು.
ಸಾಮಾನು ತಂದು ಅಡುಗೆ ಮಾಡಿಕೊಳ್ಳುವುದಷ್ಟೆ ಏನೋ ಸ್ವಾತಂತ್ರ, ಏನೋ ಹಗುರತೆ, ಇಡೀ ಮನೆಯ ತುಂಬಾ ಹರಿದಾಡಿದಳು.
ತಾನೇ ಅಡುಗೆ ಮಾಡಿ ತಿನ್ನುವ ಸಂಭ್ರಮ, ತನಗಿಷ್ಟ ಬಂದಂತೆ ಇರುವ ಸ್ವಚ್ಛಂದ ಅವಕಾಶ, ಹೀಗಿರು ಹಾಗಿರು ಎಂದು ಹೇಳುವರಿಲ್ದೆ ತನ್ನದೇ ಸಾಮ್ರಾಜ್ಯ ನಿಜಕ್ಕೂ ಈ ಹೊಸ ಅನುಭವದಿಂದ ಪುಳಕಿತಳಾದಳು.
ಸ್ವಾಮಿನಾಥನ್ ದಂಪತಿಗಳ ಬಲವಂತಕ್ಕೆ ಅವರೊಂದಿಗೆ ನಾಲ್ಕಾರು ದಿನ ಟೂರ್ ಹೊರಡಲೇ ಬೇಕಾಯಿತು.
ಒಂದು ದಿನ ಒಂದೊಂದು ಕಡೆ ಎಂಬಂತೆ ಇಡೀ ಬಾಂಬೆಯನ್ನು ಸುತ್ತಿದರು.
ಆ ಇಳಿ ವಯಸ್ಸಿನಲ್ಲಿಯೂ ಪರಸ್ಪರ ಅನ್ಯೋನ್ಯತೆ, ಅನುರಾಗ ಆದರ ತುಂಬಿಕೊಂಡ ದಂಪತಿಗಳು ಮದುವೆ, ಗಂಡ, ಸಂಸಾರ ಇವೆಲ್ಲದರ ಬಗ್ಗೆ ಅನು ಕಟ್ಟಿಕೊಂಡಿದ್ದ ಬಲವಾದ ಕೋಟೆಯ ಬುಡವನ್ನು ಸ್ವಲ್ಪವೇ ಅಲುಗಾಡಿಸಿದರು.
ಬುದ್ಧಿ ಬಂದಾಗಿನಿಂದಲೂ ಕಂಡ ತಂದೆ ತಾಯಿಯರ ವರ್ತನೆ ಅವಳ ಮನದಲ್ಲೊಂದು ಕಲ್ಪನೆ ಅಚ್ಚು ಹಾಕಿಬಿಟ್ಟಿತು.
ಅದೇ ಸಂಸಾರವೆಂದರೆ ಅದೆ ದಾಂಪತ್ಯವೆಂದರೆ ಎಂದು ಅಸಹ್ಯಿಸಿಕೊಳ್ಳುತ್ತಿದ್ದಳು.
ಆದರೆ ಸ್ವಾಮಿನಾಥ್ ಪ್ರತಿಕ್ಷಣ ಮಡದಿಯ ಬಗ್ಗೆ ತೋರುವ ಒಲವು ಕಾಳಜಿ, ಜನ್ಮ ಜನ್ಮಾಂತರದ ಸಂಬಂಧವಿದು ಎಂಬ ಧನ್ಯತೆಯ ಭಾವ, ಆ ವಯಸ್ಸಿನಲ್ಲಿಯೂ ಕೋರುವ ರಸಿಕತೆ, ಹೆಜ್ಜೆ ಊರಿದರೆ ಸವೆದಾಳೆಂಬ ಆತಂಕ, ಸದಾ ಜೊತೆಯಲ್ಲಿ ಇದ್ದು ಪತ್ನಿಯ ಬಯಕೆಗಳನ್ನೆಲ್ಲ ಈಡೇರಿಸುವುದೇ ತಮ್ಮ ಪರಮದ್ಯೇಯ ಎಂಬಂತೆ ವರ್ತನೆ ಅಬ್ಬಾ ಹೀಗಿರಲು ಸಾಧ್ಯವೇ ಎನಿಸಿತು.
ಅಭಿ, ಸುಶ್ಮಿತರ ನೆನಪಾಯ್ತು.
ತನ್ನನ್ನು ಮರೆತು ಸುಶ್ಮಿತಳೊಂದಿಗೆ ಆದಷ್ಟು ಹತ್ತಿರವಾಗಿ ಬಿಟ್ಟಿದ್ದಾನೆ.
ಅದೇನು ಪ್ರೀತಿ ಅದೇನು ಅನುರಾಗ ಪತ್ನಿಯಾದ ಕೂಡಲೇ ಇಷ್ಟೊಂದು ನಿಕಟತೆ ಸಾಧ್ಯವೇ ಎನಿಸಿವಂತಹ ಉತ್ಕಟತೆ.
ಹುಚ್ಚು ಪರಿ ಎನಿಸಿತ್ತು ಆಗ.
ಅದರೆ ಇಲ್ಲಿ ಸ್ವಾಮಿನಾಥನ್ ಕುಸುಮರ ದಾಂಪತ್ಯದ ಬಾಳು ಮಾಗಿ ಹಣ್ಣಾದ ಪಕ್ವತೆಯಲ್ಲೂ ಅಷ್ಟೊಂದು ಉತ್ಸಾಹ, ಒಲವು ಬತ್ತದ ಆಸಕ್ತಿ, ಈ ಅಪರೂಪದ ಜೋಡಿ ಕಾಣುತ್ತಾ ಮನ ಉಲ್ಲಾಸದ ಮಡುವಾಯಿತು.
ರಾಕೇಶ್ ಹೋದೊಡನೆ ಆವರಿಸಿದ ಖಿನ್ನತೆ ದೂರಾಯಿತು.
ವಿಚಿತ್ರ ಹಗುರತೆ.
ಖಾಲಿ ಖಾಲಿಯಾಗಿದ್ದ ಮನಸ್ಸಿನ ತುಂಬಾ ರಾಕೇಶನ ನೆನಪುಗಳು ರಾಕೇಶನ ನೆನಪಾದೊಡನೆ ಫೋನ್ ಮಾಡಬೇಕಿತು ಎನಿಸಿ, ಈಗ ಬೇಡ ರಾತ್ರೆ ಒಬ್ಬಳೇ ಇರುವಾಗ ಮಾಡಬೇಕು ಎಂದುಕೊಂಡು ರಾಕೇಶನೊಂದಿಗೆ ಮಾತನಾಡುವ ಬಯಕೆಯನ್ನು ಹತ್ತಿಕ್ಕಿದಳು.
ಸಂಸಾರ ದಾಂಪತ್ಯ, ಮದುವೆ ಈ ಬಗ್ಗೆ ತಾಳಿದ್ದ ಧೋರಣೆಗಳೆಲ್ಲಾ ಮೃದುವಾಗುತ್ತಿವೆ ಎನಿಸಿತು.
ವನಮಾಲಿ ಅಂಜುರವರ ಸಂಬಂಧ, ಒಬ್ಬರಿಗೊಬ್ಬರು ಕೊಡುವ ಗೌರವ, ವಯಸ್ಸಾಗಿದೆ ಎಂಬ ಭಾವವೂ ಯಾವ ತೋರದ ಹರೆಯದ ಜೋಡಿಗಳಂತೆ ಸದಾ ಜೊತೆಯಾಗಿಯೇ ಇರಬೇಕೆನ್ನುವ ಭಾವ ಇವೇ ಅವಳ ಮನಸ್ಸಿನ ಆಳದಲ್ಲಿ ನೆಲೆಯಾಗತೊಡಗಿದವು.
ತನ್ನಮ್ಮನ ಸಂಸಾರವೊಂದೇ ಹಾಗಿರುವುದು ಎಂಬ ಅನಿಸಿಕೆ ಬಲಿಯತೊಡಗಿತು.
ಸ್ವಾಮಿನಾಥನ್ ಬಾಂಬೆಗೆ ಬಂದಾಗ ತಾನೊಬ್ಬಳೇ ರೂಮಿನಲ್ಲಿ ಮಲಗಲು ಹೆದರಿಕೆ ಇಲ್ಲಾ ತಾನೆ ಎಂದು ಕೇಳಿ, ತಾನು ಇಲ್ಲವೆಂದಾಗ, ನಿಮ್ಮಾಂಟಿ ನೋಡು ಅನು, ಯಾವಾಗಲೂ ಒಬ್ಳೇ ಮಲಗಿಲ್ಲ, ಒಬ್ಳೆ ಮಲಗಿಕೊಳ್ಳೋಕೆ ತುಂಬಾ ಭಯ ಅಂತೆ, ಸದಾ ನಾನಿರಬೇಕು ನಿಮ್ಮಾಂಟಿಗೆ” ಎನ್ನುತ್ತಾ ಹೆಂಡತಿಯತ್ತ ನೋಡಿ ರಸಿಕತೆಯಿಂದ ಕಣ್ಣೂಡೆದಿದ್ದನ್ನು ಕಂಡಿದ್ದಳು.
“ಥೂ ಸುಮ್ನಿರಿ ಆ ಮಗು ಮುಂದೆಲ್ಲ ಹಾಗೆಲ್ಲ ಮಾತಾಡಬೇಡಿ” ಎಂದು ಕೆಂಪಾಗಿ ನಾಚಿ ನುಡಿದಿದ್ದರು.
ಗಂಡನ ಸಾಮಿಪ್ಯಕ್ಕಾಗಿ ಸದಾ ಹಂಬಲಿಸುವ ಕುಸುಮ ಅರೆಕ್ಷಣ ಗಂಡನಿಂದ ಅಗಲಿರಲು ಬಯಸುತ್ತಿರಲಿಲ್ಲ.
ಸ್ವಾಮಿನಾಥ್ ಅಂಕಲ್ ಕೂಡ ಅಷ್ಟೆ ತಮ್ಮ ಕಣ್ಣೆದಿರಿನಿಂದ ಕುಸಮ ಆಂಟಿ ದೂರಾಗುವುದನ್ನು ಸಹಿಸುತ್ತಿರಲಿಲ್ಲ.
ಊರಲ್ಲಿ ಅದು ಹೇಗೆ ಆಫೀಸಿನ ವೇಳೆಯಲ್ಲಿ ದೂರ ಇರುತ್ತಿದ್ದರೊ ನೆನಸಿಕೊಂಡು ನಗು ಬಂತು ಅನುವಿಗೆ.
ರಾತ್ರೆ ರಾಕೇಶಗೆ ಫೋನ್ ಮಾಡಿದಳು.
ಅವನೊಂದಿಗೆ ಮಾತನಾಡಿದ ನಂತರ ಒಂದಿಷ್ಟು ನೆಮ್ಮದಿ ನಿರಾತಂಕದ ಭಾವ ಉದಯಿಸಿತು.
ಫೋನ್ ಅಮ್ಮಂಗೂ ಮಾಡಬೇಕು ಅಂದುಕೊಂಡು ಅಲ್ಲಿಗೂ ಮಾಡಿದಳು.
ಅತ್ತಲಿಂದ ನೀಲಾಳ ಅಳು ತುಂಬಿದ ಸ್ವರ, ಗಾಭರಿಯಾದಳು“ಅನು ಹೇಗಿದ್ದಿಯಾ”ನಾನು ಚೆನ್ನಾಗಿದ್ದೀನಿ ನೀನು ಹೇಗಿದ್ದಿಯಾ” ಆತಂಕ ಒಡಮೂಡಿತ್ತು.
“ನಾನ್ಯಾವತ್ತು ಚೆನ್ನಾಗಿರ್ತೀನಿ ಅನು” ಬಿಕ್ಕಿದಳು.
“ಅಮ್ಮ ಏನಾಯ್ತಮ್ಮ, ಅಪ್ಪ ಏನಾದ್ರೂ ಅಂದ್ರ” ಒತ್ತಾಯಿಸಿದಳು.
“ನಿಂಗೆ ಫೋನ್ ಮಾಡೋದಾಗಲಿ ನಿನ್ನ ನೋಡೋದಾಗಲಿ ಮಾಡಬಾರದಂತೆ ಈ ಮನೆ ಪಾಲಿಗೆ ಮಗಳು ಸತ್ತು ಹೋಗಿದ್ದಾಳೆ ಅಂದ್ರೆ ನಾನು ಹ್ಯಾಗಮ್ಮ ಸಹಿಸಲಿ” ಸ್ತಬ್ಧಳಾದಳು ಅರೆ ಕ್ಷಣ.
ತಕ್ಷಣವೇ ಚೇತರಿಸಿಕೊಂಡು “ಆಮ್ಮ ಇನ್ನು ಯಾಕೆ ಆ ನರಕದಲ್ಲಿರೋಕೆ ಬಯಸುತ್ತಿಯಾ, ಬಂದು ಬಿಡಮ್ಮ.
ನನಗೆ ಅಂತನೇ ಒಂದು ಮನೆ ಕೊಟ್ಟಿದ್ದಾರೆ ಕೈ ತುಂಬಾ ಸಂಬಳ ಬರ್ತಾ ಇದೆ.
ಇನ್ನೂ ಅಲ್ಲೆ ಇದ್ದು ಅನುಭವಿಸಬೇಕಾ” ಬೇಡಿಕೊಂಡಳು.
“ಬಂದು ಬಿಡ್ತಿನಿ ಅನು, ನಂಗೂ ಸಾಕಾಗಿ ಹೋಗಿದೆ.
ಈ ಗಂಡ ಸಂಸಾರದಿಂದ ನಂಗೂ ಬಿಡುಗಡೆ ಬೇಕಾಗಿದೆ” ಅವಳ ಮಾತೆ ಕಿವಿಗೆ ಅಮೃತ ಧಾರೆ ಎರೆದಂತಾಗಿ“ಮತ್ಯಾಕೆ ತಡ, ಬಂದು ಬಿಡು” ಎಂದಳು ತಾಯಿ ಬರುವೆನೆಂಬ ಆಶ್ವಾಸನೆಯೇ ಅವಳ ಉತ್ಸಾಹಕ್ಕೆ ಗರಿಮೂಡಿಸಿತ್ತು.
ಅಮ್ಮನ್ನ ಕೊಂಚವೂ ನೋಯಿಸದಂತೆ ಇಟ್ಟುಕೊಳ್ಳಬೇಕು, ಅಲ್ಲಿ ಕಷ್ಟ ಪಟ್ಟದ್ದು ಸಾಕು, ಕೊನೆಯವರೆಗೂ ಅಮ್ಮನಿಗಾಗಿ ನಾನು, ನನಗಾಗಿ ಅಮ್ಮ ಎಂಬುವಂತಿರಬೇಕು ಎಂದೆಲ್ಲ ಕನಸು ಕಾಣುತ್ತಾ ಇಡೀ ರಾತ್ರಿ ಕಳೆದಳು.
ನೀಲಾ ಅಲ್ಲಿಂದ ಹೊರಟಿರುವುದಾಗಿ ಫೋನ್ ಮಾಡಿದಳು.
ರೈಲು ಟಿಕೇಟ್ ಸಿಗಲಿಲ್ಲವಾದ್ದರಿಂದ ಬಸ್ಸಿನಲ್ಲಿಯೇ ಬರುತ್ತಿದ್ದೇನೆ ಗಾಭರಿಯಾಗಬೇಡ ಅಂತ ತಿಳಿಸಿದಳು.
ತಾಯಿಯನ್ನು ಬರಮಾಡಿಕೊಳ್ಳುಲು ಸಡಗರದಿಂದ ಸಿದ್ದವಾಗ ತೊಡಗಿದಳು.
ಸ್ವಾಮಿನಾಥನ್ ಅಂಕಲ್ ಗೆ ಕುಸುಮ ಆಂಟಿಗೆ ವನಮಾಲಿ ಅಂಜು ಚಿತ್ತರಂಜನ್ ಎಲ್ಲರ ಬಳಿಯೂ ಸಾರಿಕೊಂಡು ಬರುತ್ತಿದ್ದಾಳೆ ತಾಯಿ ಬರುತ್ತಿರುವ ವಿಷಯವನ್ನು ಸ್ವರ್ಗದ ನಿಧಿ ಸಿಕ್ಕಷ್ಟು ಸಂತೋಷದಲ್ಲಿರುವ ಅನುವನ್ನೇ ನೋಡಿ ಬೆರಗಾಗುತ್ತಿದ್ದಾರೆ ಅಲ್ಲಿಯವರು.
ಈ ಸಡಗರದ ನಡುವೆ ರಾಕೇಶನ ಫೋನ್ ಬಂದಿತು.
“ತಕ್ಷಣವೇ ಹೊರಟು ಬಾ.
ಜೊತೆಗೆ ಅಪ್ಪ ಅಮ್ಮನನ್ನು ಕರೆದು ತಾ, ನೀಲಾ ಅಂಟಿ ಇದ್ದ ಬಸ್ಸು ಆಕ್ಸಿಡೆಂಟಾಗಿದೆ” ಎಂದು.
ಕುಸಿದು ಹೋದಳು ಅನು.
ಯಾರನ್ನು ತನ್ನ ಬದುಕಿನ ಸರ್ವಸ್ವವೆಂದು ಕೊಂಡಿದ್ದಳೋ ಆ ಜೀವ ಈಗ ಸಾವು ಬದುಕಿನ ಮಧ್ಯೆ ತೂಗಾಡುತ್ತಿದೆ ಎಂಬುದನ್ನು ನಂಬದಾದಳು.
ಗರಬಡಿದಂತಾಗಿ ಬಿಟ್ಟಿದೆ ಅವಳಿಗೆ.
ಸ್ವಾಮಿನಾಥನ್ ಕುಸುಮ ಅನುವಿನೊಂದಿಗೆ ಹೊರಟುನಿಂತರು.
ರಾಕೇಶ್ ಪೋನ್ ಮಾಡಿ ಎಲ್ಲವನ್ನೂ ತಿಳಿಸಿದ್ದ.
ಪ್ಲೇನ್ ಟಿಕೇಟ್ ದೊರೆಯಿತು.
ಅನುವನ್ನು ಸಮಾಧಾನಿಸುವ ಶಕ್ತಿ ಇಲ್ಲದೆ ಅವರಿಬ್ಬರೂ ಮೌನಕ್ಕೆ ಶರಣಾದರು.
ಅವರ ಬರುವಿಕೆಗಾಗಿ ರಾಕೇಶ್ ನಿಲ್ದಾಣದಲ್ಲಿ ಕಾಯುತ್ತಿದ್ದ.
ನೀಲಾಳಿಗಾದ ದುರಂತ ಅನುವಿನ ಅರಿವಿಗೆ ಬಂದೊಡನೆ ಚಲಿಸಿ ಹೋದಳು.
ಸೀದಾ ಮನೆಗೆ ಬಂದು ಬಿಟ್ಟಳು.
ಜಗದೀಶ ಮನೆಯಲ್ಲಿಯೇ ಇದ್ದಾನೆ.
ಪರಿಸ್ಥಿತಿಯ ಅರಿವಿಲ್ಲ ಅಪ್ಪನ ಕಂಡೊಡನೆ ಸಿಡಿಲ ಬುಗ್ಗೆ ಯಾದಳು ಆತನ ಕಾಲರ್ ಹಿಡಿದು ಜಗ್ಗಿ ಮಾತು ಶುರುಮಾಡಿದಳು.
“ಅಪ್ಪ ನಾನು ನಿನ್ನ ಮಗಳು ಅನ್ನೋ ಸತ್ಯ ನಿಂಗೆ ಚೆನ್ನಾಗಿ ಗೊತ್ತಿತ್ತು.
ಆದರೂ ಅಮ್ಮನನ್ನು ಹಿಂಸಿಸಿದೆ.
ಅಮ್ಮನ ಹೃದಯದಲ್ಲಿ ನಿಂಗೆ ಯಾವತ್ತೂ ಸ್ಥಾನ ಸಿಗಲಿಲ್ಲ.
ಸ್ಥಾನ ಪಡೆಯೋಕೆ ನೀನು ಪ್ರಯತ್ನಿಸಲಿಲ್ಲ.
ಅಮ್ಮನ ಹೃದಯದಲ್ಲಿ ಮನಸ್ಸಿನಲ್ಲಿ ವಿಕಾಸ್ ಇದ್ದಾರೆ ಅಂತ ನಿಂಗೆ ಚೆನ್ನಾಗಿ ಗೊತ್ತಿತ್ತು.
ನಿನ್ನನ್ನ ನಂಬಿ ಅಮ್ಮ ಮೋಸ ಹೋದಳು.
ಅಮ್ಮನ ನಂಬಿಕೆಗೆ ವಂಚನೆ ಮಾಡಿದೆ.
 ಅವಳ ಪ್ರೇಮಕ್ಕೆ ದ್ರೋಹ ಬಗೆದೆ.
ಅದೂ ಸಾಲದು ಅಂತಾ ಅವಳನ್ನು ಪ್ರತಿ ದಿನ ಪ್ರತಿ ಕ್ಷಣ ಚಿತ್ರವಧೆ ಮಾಡ್ತ ಇದ್ದೆ.
ಅವಳು ಯಾವತ್ತೂ ವಿಕಾಸ್‌ನ ಮರೆಯೋದು ಸಾಧ್ಯವಾಗದ ಹಾಗೆ ಪ್ರತಿದಿನ ವಿಕಾಸ ವಿಷಯ ತೆಗಿತಿದ್ದೆ.
ಹಳೆಯದನ್ನ ಮರೆತು ನಿನ್ ಜೊತೆ ಸಂಸಾರ ಮಾಡೋಕೆ ಅಮ್ಮ ನಡೆಸಿದ ಪ್ರಯತ್ನಗಳೆಲ್ಲವನ್ನು ನೀನು ಛಿದ್ರ ಮಾಡ್ತ ಇದ್ದೆ.
ನಿನ್ನದೆ ಅಂಶ ಹೊತ್ಕೊಂಡು ಹುಟ್ಟಿರೋ ನನ್ನನ್ನು ದ್ವೇಶಿಸಿದೆ .
ಅಮ್ಮನ್ನ ಹಿಂಸಿಸೋ ಭರದಲ್ಲಿ ನನ್ನನ್ನು ಮಗಳು ಅನ್ನೋದೇ ಮರೆತು ಬಿಟ್ಟೆ.
ತಂದೆಯಿಂದ ಸಿಗಬಹುದಾದ ಸುಖದಿಂದ ನನ್ನ ವಂಚಿಸಿದೆ.
ತಂದೆ ಮಗಳ ಭಾಂದವ್ಯವನ್ನ ಹಾಳು ಮಾಡಿಬಿಟ್ಟೆ ನಿಂಗೆ ಖಂಡಿತಾ ಒಳ್ಳೆಯದು ಆಗಲ್ಲ ನೀನು ಪಾಪಿ, ನೀನು ಮನುಷ್ಯ ಅಲ್ಲ, ನಿನ್ನ ಮುಖ ನೋಡೊ ನಂಗೆ ಅಸಹ್ಯವಾಗುತ್ತೆ ಹೋರಟುಹೋಗು ನನ್ನ ಮುಂದೆ ನಿಲ್ಲಬೇಡ.
ಈ ಬದುಕಿನಲ್ಲಿ ನಂಗಿದ್ದ ಏಕೈಕ ಬಂಧು ಅಮ್ಮ, ನನಗವಳೆ, ಅಪ್ಪಾ, ಸಂಗಾತಿ ಎಲ್ಲಾ ಅವಳೇ ಆಗಿದ್ದಳು.
ನಾನು ಈಗ ಅನಾಥೆ ಆಗಿ ಬಿಟ್ಟೆ ನಂಗ್ಯಾರು ಇಲ್ಲಾ ಈ ಪ್ರಪಂಚದಲ್ಲಿ ನಾನು ಒಂಟಿ ನಾನು ಒಂಟಿ” ಭೋರೆಂದು ಅಳತೊಡಗಿದಳು ಅನು, ಹೆದರಿಹೋದ ಜಗದೀಶ.
“ಅನು, ನಾನು ತಪ್ಪು ಮಾಡಿದ್ದೀನಿ ನಿಜಾ ಆದ್ರೆ ಅವಳನ್ನು ಕಳ್ಕೋಳ್ಳೊ ಅಷ್ಟೂ ಕ್ರೂರಿ ಏನಲ್ಲ ಅನು ನಿಮ್ಮಮ್ಮನ್ನ ಎಲ್ಲಿದ್ರೂ ಹುಡುಕಿ ನಿನ್ನ ಮುಂದೆ ನಿಲ್ಲಿಸುತ್ತೇನೆ.
ನನ್ನ ಮಾತು ನಂಬು ಅನು, ನೀಲಾ ಸತ್ತಿರುವ ವಿಷಯವೇ “ತಿಳಿಯದ ಜಗದೀಶ ಅಂಗಲಾಚಿದ.
ಜಗದೀಶನನ್ನೇ ಕೂರ್ರವಾಗಿ ದಿಟ್ಟಿಸಿದಳು.
“ಎಲ್ಲಿಂದ ಹುಡುಕಿಕೊಂಡು ಬರ್ತಿಯಾ.
ಸತ್ತು ಮಣ್ಣಿನಲ್ಲಿ ಮಲಗಿರೋ ನನ್ನ ಅಮ್ಮನಿಗೆ ಜೀವನ ಕೊಡ್ತಿಯಾ, ಈ ಬದುಕಿನಿಂದ ಅಲ್ಲಾ, ಈ ಪ್ರಪಂಚದಿಂದಲೇ ದೂರಾಗಿರೋ ಅಮ್ಮನನ್ನು ತಂದು ನನ್ನ ಮುಂದೆ ನಿಲ್ಲಿಸ್ತಿಯಾ, ಆಶಕ್ತಿ ನಿಂಗಿದೆಯಾ ಹೇಳು” ಅವನ ಕೊರಳ ಪಟ್ಟಿ ಹಿಡಿದು ಹುಚ್ಚಿಯಂತೆ ಎಳೆದಾಡಿದಳು.
ಕಲ್ಲಾಗಿ ಹೋದ ಥರಥರನೆ ನಡುಗಿ ಹೋದ.
“ಅನು, ಕಂಟ್ರೋಲ್ ಯುವರ್ ಸೆಲ್ಸ್, ನೀನು ಹೀಗೆ ಆಡಿದ್ರೆ ನಿಮ್ಮಮ್ಮ ವಾಪಸ್ಸು ಬರ್ತಾಳಾ, ಕೂಲ್ಡೌನ್” ರಾಕೇಶ್ ಸಮಾಧಾನಿಸಿದ.
“ನೀಲಾ, ನೀಲಾ ಬದುಕಿಲ್ಲವಾ, ನನ್ನ ಬಿಟ್ಟು ನೀಲಾ ಹೋಗಿ ಬಿಟ್ಬಾಳಾ, ಇಲ್ಲಾ, ಇಲ್ಲಾ ಅವಳು ಸತ್ತಿಲ್ಲ, ಅವಳು ಸಾಯಲ್ಲ.
ಅನುನ ಬಿಟ್ಟು ಅವಳು ಖಂಡಿತಾ ಸಾಯಲ್ಲ.
 ಮಗಳ ಹತ್ತಿರ ಹೋಗ್ತಿನಿ ಅಂತಾ ಅವಳು ಹೋಗಿದ್ದು ನಾನು ಖಂಡಿತಾ ಅವಳನ್ನು ಓಡಿಸಲಿಲ್ಲ.
ನನ್ನನ್ನು ನಂಬು ಅನು, ರಾಕೇಶ್ ನೀವಾದ್ರೂ ನನ್ನನ್ನು ನಂಬಿ, ನೀಲಾ ಸತ್ತಿಲ್ಲ ಅಂತಾ ಹೇಳಿ ಪ್ಲೀಸ್ ರಾಕೇಶ್”
“ಸಮಾಧಾನ ಮಾಡಿಕೊಳ್ಳಿ ಜಗದೀಶ್ ಬಾಂಬೆಗೆ ಹೊರಟ ನೀಲಾ ಆಂಟಿ ಇದ್ದ ಬಸ್ಸು ಆಕ್ಸಿಡೆಂಟಾಯ್ತು.
ಅದರಲ್ಲಿ ಇದ್ದ ಎಲ್ಲಾ ಪ್ರಯಾಣಿಕರು ಅಲ್ಲೆ ಜಲಸಮಾಧಿ ಆದ್ರೂ.
ಎಷ್ಟು ಹೆಣಗಳು ತೇಲಿ ಹೋಗಿದ್ದಾವೆ.
ಯಾರೂ ಬದುಕಿರುವ ಸಾಧ್ಯತೇ ಖಂಡಿತ ಇಲ್ಲ.
ಆಂಟಿ ಋಣ ಇಷ್ಟೆ ಇತ್ತು.
ಧೈರ್ಯತಂದು ಕೊಳ್ಳಿ, ಅನುವನ್ನು ಸಮಾಧಾನಿಸಿ, ಅವಳನ್ನು ಈ ಪರಿಸ್ಥಿತಿಲಿ ನಿಯಂತ್ರಿಸೋದೆ ಕಷ್ಟವಾಗಿದೆ.
ಪ್ಲೀಸ್ ಅಂಕಲ್”ಸೋತು ಸೊಪ್ಪಾದ ಜಗದೀಶ್ ಅಲ್ಲಿಯೇ ಕುಕ್ಕರಿಸಿದ ಇದನ್ನು ಆತ ಬಯಸಿರಲಿಲ್ಲ.
ನಿರಾಶೆ ಹತಾಶೆ ದುಃಖ ನೋವು ಕಾಡಿ ಹಿಂಸಿಸಲಾರಂಭಿಸಿದವು.
ಸದಾ ಗೆಲುವು ತನ್ನದೆಂದು ವಿಜೃಂಭಿಸುತ್ತಿದ್ದ ಜಗದೀಶ ಇಂದು ಸೋತು ಸುಣ್ಣವಾಗಿದ್ದಾನೆ.
ಯಾರನ್ನು ಹಿಂಸಿಸಿ, ನೋಯಿಸಿ, ವಿಕೃತ ಸಮಾಧಾನ ಪಡೆಯುತ್ತಿದ್ದನೋ ಆ ನೀಲಾ ಈಗಿಲ್ಲ.
ನೀಲಾಳೇ ಇಲ್ಲವೆಂದ ಮೇಲೆ ಅವಳಿಗಾಗಿಯೇ ತನ್ನನ್ನು ಸಹಿಸುತ್ತಿದ್ದ ಅನು ನನ್ನ ಪಾಲಿಗೆ ಉಳಿಯುವಳೇ.
ಇಲ್ಲಾ ಇಲ್ಲಾ ಅವಳನ್ನು ಉಳಿಸಿಕೊಳ್ಳುವ ಅರ್ಹತೆಯಾಗಲಿ, ಯೋಗ್ಯತೆಯಾಗಲಿ ನನಗಿಲ್ಲ.
ನಾನು ನಿಜವಾಗಿಯೂ ಒಂಟಿಯಾಗಿ ಬಿಟ್ಟೆ.
ಹೆತ್ತ ಮಗಳನ್ನು ನಾನೇ ದೂರವಿಟ್ಟೆ.
ಈಗ ಕರೆದರೆ ಹತ್ತಿರ ಬರುತ್ತಾಳೆಯೇ ಯಾವ ಮೊಗಹೊತ್ತು ಮಗಳೇ ಬಾ ಎನ್ನಲಿ, ಅಯ್ಯೋ ನೀಲಾ” ಮೌನವಾಗಿಯೇ ಕಣ್ಣೀರಿಡುತ್ತ ಹಲುಬಿದ.
ತಿರಸ್ಕಾರವಾಗಿ ಅವನೆಡೆ ನೋಡಿದ ಅನು “ರಾಕೇಶ್ ನಾನು ಬರ್ತೀನಿ ಈ ಮನೆಯಲ್ಲಿ ಇನ್ನೊಂದು ಕ್ಷಣ ಇರಲಾರೆ.
ಅಮ್ಮನಿಲ್ಲದ ಈ ಮನೆ ಮನೇನಾ, ಅವಳಿಂದ ನರಕದಂತಿರೋ ಈ ಮನೆ ನನ್ನ ಪಾಲಿಗೆ ಸಹನೀಯವಾಗಿತ್ತು.
ಆ ತಾಯಿನೇ ಇಲ್ಲವೆಂದ ಮೇಲೆ ನಾ ಯಾಕೆ ಇಲ್ಲಿರಬೇಕು ನಾ ಬರ್ತೀನಿ” ಅಲ್ಲಿಯೇ ಬಿದ್ದಿದ್ದ ಸೂಟ್ ಕೇಸ್ ಕೈಗೆತ್ತಿಕೊಂಡು ಹೊರಡಲನುವಾದಳು.
“ಅನು ಪ್ಲಿಸ್ ದುಡುಕಬೇಡ.
ನಿಂಗಾಗಿರೋ ನಷ್ಟ ಏನು ಅಂತಾ ನಂಗೊತ್ತು.
ಆದರೆ ನಿರ್ದಯಿಯಾಗಬೇಡ.
ಪಶ್ಚಾತ್ತಾಪಕ್ಕಿಂತ ಬೇರೆ ಶಿಕ್ಷೆ ಇಲ್ಲ ಅಂತಾರೆ.
ಈಗಾಗಲೇ ಆ ಶಿಕ್ಷೆನ ನಿಮ್ಮ ಅಪ್ಪ ಅನುಭವಿಸುತ್ತಾ ಇದ್ದಾರೆ.
ಹೆಂಡತಿನಾ ಕಳ್ಕೊಂಡು ದುಃಖದಲ್ಲಿರೋ ಅವರನ್ನು ಈ ಪರಿಸ್ಥಿತೀ ನೀನು ಬಿಟ್ಟೋಗಬಾರದು.
ಮಗಳಾಗಿ ನೀನು ಮಾಡಬೇಕಾದ ಕರ್ತವ್ಯ ನೀನು ಮಾಡಲೇಬೇಕು.
ನಿನ್ನನ್ನ ಮಗಳು ಅಂತ ಅವರು ಬಹಿರಂಗವಾಗಿ ಒಪ್ಪಿಕೊಂಡು ನಿನಗೆ ಸಿಗಬೇಕಾದ ಪಿತೃವಾತ್ಸಲ್ಯವನ್ನು ಅವರು ನಿನಗೆ ಕೊಡದೆ ಇರಬಹುದು.
ಆದರೆ ತಂದೆಯಾಗಿ ಒಬ್ಬ ಮಗಳಿಗೆ ಏನೇನು ಮಾಡಬೇಕೋ ಆ ಕರ್ತವ್ಯವನ್ನೆಲ್ಲ ಮಾಡಿದ್ದಾರೆ.
ಅಂತಹ ಕರ್ತವ್ಯ ನಿನಗೂ ಇದೆ ಅಲ್ವಾ.
ಪ್ರೀತಿಯಿಂದ ಅಲ್ಲದೆ ಇದ್ದರೂ ಕರ್ತವ್ಯದ ದೃಷ್ಟಿಯಿಂದಲಾದರೂ ಅದನ್ನ ನೀನು ನಿರ್ವಹಿಸಲೇಬೇಕು.
ಅದು ನಿನ್ನ ಧರ್ಮ ಕೂಡ” ನಿಧಾನವಾಗಿ ಮನಕ್ಕೆ ನಾಟುವಂತೆ ನುಡಿದ.
“ರಾಕೇಶ್ ಏನು ಹೇಳ್ತ ಇದ್ದಿರಾ ನೀವು”
“ಇರೋ ವಿಷಯವನ್ನೆ ಹೇಳ್ತಾ ಇದ್ದಿನಿ ಅನು.
ಮಗಳಾಗಿ ನೀನು ನಿರ್ವಹಿಸಬೇಕಾದ ಕರ್ತವ್ಯ ನಿರ್ವಹಿಸು, ಜಗದೀಶ ಅಂಕಲ್‌ನ ಒಂಟಿಯಾಗಿ ಬಿಟ್ಟು ಹೋಗಬೇಡ.
ನನ್ನ ಮಾತಿಗೆ ಬೆಲೆ ಕೋಡ್ತೀಯಾ ಅಂತಾ ಭಾವಿಸುತ್ತೇನೆ” ಗಂಭೀರವಾಗಿ ಹೇಳಿದ.
ಅರೆಕ್ಷಣ ಒದ್ದಾಡಿ ಹೋದಳು ಅನು ಚಡಪಡಿಕೆ ಹೆಚ್ಚಾಯಿತು.
ಸುಮ್ಮನೇ ಕುಳಿತು ಬಿಟ್ಟಳು.
“ದಟ್ಸ್ ಗುಡ್ ನಾ ಬರ್‍ಲಾ.
ಬೆಳಗ್ಗೆ ಬರ್ತೀನಿ, ನಿನ್ನ ಕೈ ತಿಂಡಿ ರುಚಿ ನೋಡಬೇಕು ನಾಳೆ ಇಲ್ಲಿಯೇ ನಂಗೆ ತಿಂಡಿ, ಬರ್‍ಲಾ” ಕೈ ಬೀಸಿ ಹೊರಟು ಬಿಟ್ಬಾ.
ದಿಗ್ಭ್ರಾಂತಳಾಗಿ ಅಳಲೂ ಆಗದೆ ಕುಳಿತೇ ಇದ್ದಾಳೆ.
ನೀಲಾ ಸಾವಿನಿಂದ ಪತ್ಚಾತ್ತಾಪದ ಪಾಪ ಭೀತಿ ಕಾಡತೊಡಗಿತು ಜಗದೀಶನಿಗೆ .
ಮಗಳನ್ನು ಎದುರಿಸಲಾರದ ಸಂಕಟ ಒಂದೆಡೆ ಹೆಂಡತಿಯ ಸಾವು ಒಂದೆಡೆ ಕಾಡಿ ಜರ್ಜರಿತಗೊಳಿಸಿತು.
ಮಗಳ ಮುಂದೆ ತಲೆ ಎತ್ತಿ ನಿಲ್ಲುವ ಮನೋಸ್ಥೈರ್ಯವಿಲ್ಲದ ಜಗದೀಶ ಸದಾ ರೂಮಿನೊಳಗೆ ಇದ್ದು ಬಿಡುತ್ತಿದ್ದ.
ತನ್ನಿಂದಲೇ ನೀಲಾ ಸತ್ತಿದ್ದು, ತಾನೇ ಪರೋಕ್ಷವಾಗಿ ನೀಲಾಳ ಸಾವಿಗೆ ಕಾರಣ ಎಂಬ ಭಾವ ಅವನನ್ನು ಇಂದು ಕೊಲ್ಲತೊಡಗಿತು.
ಜೊತೆಗೆ ಮಗಳ ತಿರಸ್ಕಾರದ ನೋಟ ಬೇರೆ, ಊಟ ತಿಂಡಿ ಯಾವುದೂ ಬೇಡವಾಯ್ತು.
ಅಮ್ಮನಿಲ್ಲದ ಮನೆ ಮನೆಯೇ ಅನಿಸುತ್ತಿಲ್ಲ.
ಇಲ್ಲೇಕೆ ಇರಬೇಕು ಯಾರಿಗಾಗಿ ಇರಬೇಕು ಎಂದು ಕೊಂಡವಳು ರಾಕೇಶ್‌ನ ಮಾತುಗಳಾವವೂ ಸರಿಕಾಣದೆ ಹೊರಟುನಿಂತಳು.
ರಾಕೇಶಗೆ ಹೇಳಿದರೆ ತಾನೇ ತನ್ನನ್ನು ತಡೆಯುವುದು ಎಂದು ಆತನಿಗೆ ತಿಳಿಸದೆ ಏರ್ ಟಕೇಟ್ ಬುಕ್ ಮಾಡಿದಳು.
ಅಪ್ಪನಿಗೆ ತಿಳಿಸುವ ಗೋಜಿಗೂ ಹೋಗದೆ ಕೊನೆಯದಾಗಿ ಮನೆಯನ್ನು ಕಣ್ತುಂಬ ತುಂಬಿಕೊಂಡು ಹೊರಟುಬಿಟ್ಟಳು.
ಅನು ತನ್ನ ಮನೆಗೆ ಬಂದು ಬಿಟ್ಟಳು.
ಅಮ್ಮ ಬರುತ್ತಾಳೆಂದು ಸಡಗರದಿಂದ ಇಡೀ ಮನೆಯನ್ನೇ ಶೃಂಗರಿಸಿದ್ದಳು.
ಅಮ್ಮನೊಡನೆ ಈ ಮನೆಯಲ್ಲಿ ಬದುಕುವ ಕನಸು ಕಂಡಿದ್ದಳು.
ಅಮ್ಮನ ಮಡಿಲ ಸೇರಿ ಆಕೆಯ ಕೈ ಕೂಸು ತಾನಾಗುತ್ತೇನೆಂದು ಕೊಂಡಿದ್ದಳು.
ಏನಾಯ್ತು ತಾ ಕಂಡ ಕನಸೆಲ್ಲ, ಏನಾಗಿ ಹೋಯ್ತು ತನ್ನ ಬದುಕು ಬಿಕ್ಕಳಿಸಿ ಬಿಕ್ಕಳಿಸಿ ಅತ್ತಳು, ಕಲ್ಲು ಕರಗಿಸುವ ರೋಧನಕ್ಕೆ ಸ್ಪಂದಿಸುವವರಾರು ಅಲ್ಲಿರಲಿಲ್ಲ.
ಅಳುತ್ತಲೇ ಇದ್ದಾಳೆ.
ಬೆಲ್ ಆದ ಶಬ್ದ ಇಹಕ್ಕ ತಂದಿತು.
ಕಣ್ಣೊರೆಸಿಕೊಂಡ ಅನು ಬಾಗಿಲು ತೆರೆದರೆ ಯಾರೊ ಅಪರಿಚಿತ ವ್ಯಕ್ತಿ “ಒಳ ಬರಬಹುದೆ” ಕನ್ನಡ ನುಡಿ.
“ಬನ್ನಿ” ಕರೆದಳು.
ಒಳಗಡಿ ಇಟ್ಟ ಆತ “ಅನು ಅಲ್ವೆ ನೀನು” ಪ್ರಾರಂಭದಲ್ಲಿಯೇ ಏಕವಚನ.
“ಹೌದೆಂದು ಗೊಣಗಾಡಿದಳು.”
“ನಾನಾರೆಂದು ಅಂತಾ ಗೊತ್ತಾಯ್ತ” ಇದೇನು ಪ್ರಶ್ನೆ ಎನಿಸಿತು.
ಯಾರು ಎಂದೇಳದೆ ಹೇಗೆ ಗೊತ್ತಾಗಬೇಕು ಮುಖ ಭಾವದಲ್ಲಿಯೇ ಅರ್ಥಮಾಡಿಕೊಂಡ,“ನಾನು ವಿಕಾಸ” ಮೆಲ್ಲನುಡಿದ ಅದುರಿ ಬಿದ್ದಳು.
ಕ್ಷಣ ಬೆಂಕಿ ಕಾರಿದವು ಕಣ್ಣು.
ಈತನೇ ಅಲ್ಲವೇ ತನ್ನಮ್ಮನ ದುರಂತ ಬದುಕಿಗೆ ಕಾರಣನಾದವನು.
ಈತನ ನೆನಪಿನಿಂದಲೇ ಅಮ್ಮ ಸದಾ ನೋವನುಂಡವಳು ಈತನಿದ್ದ ಎಂದಲ್ಲವೇ ಅಪ್ಪ ಅಮ್ಮನನ್ನು ಕಾಡಿ ಹಿಂಸಿಸಿ, ತನ್ನನೆಂದೂ ಮಗಳೆಂದು ಒಷ್ಟಿಕೊಳ್ಳದೇ ಹೋದದ್ದು.
“ಅನು ಏನು ಯೋಚ್ನೆ ಮಾಡ್ತ ಇದ್ದಿಯಾ, ನೀಲಾ” ನೀಲಾ ಶಬ್ದ ಕಿವಿಗೆ ಬಿದ್ದೊಡನೆ“ಇನ್ನೆಲ್ಲಿ ನೀಲಾ, ನನ್ನಮ್ಮ ನಿಮ್ಮ ನೆನಪಿನಿಂದಲೇ ತನ್ನ ಬಾಳು ಹಾಳು ಮಾಡಿಕೊಂಡಳು.
ಕೆಟ್ಟ ಬದುಕು ಕಂಡಳು .
 ಈಗ ಈ ಮಗಳೂ ಕೂಡ ಬೇಡ ಅಂತ ನನ್ನಿಂದ ದೂರ ದೂರ ಹೋಗಿಬಿಟ್ಟಳು” ಜೋರಾಗಿ ಅತ್ತಳು.
“ಅನು ಏನು ಹೇಳ್ತಾ, ಇದ್ದಿಯಾ, ನೀಲಾ ಎಲ್ಲೂ ಹೋಗಿಲ್ಲ ನನ್ನ ಹತ್ರ ಇದ್ದಾಳೆ”ನಿಮಗೆ ಹುಚ್ಚ ಎಂಬಂತೆ ನೋಡಿದಳು.
“ಹೇಗೆ ಇರೋಕೆ ಸಾಧ್ಯ.
ಅಮ್ಮ ಇದ್ದ ಬಸ್ಸು ಜಲಸಮಾಧಿ ಆಯ್ತು ಎಲ್ಲರೂ ಜಲಸಮಾಧಿ ಆಗಿಬಿಟ್ಟಿದ್ದಾರೆ.
ಆ ಬಸ್ಸಿನಲ್ಲಿದ್ದವರೊಬ್ಬರೂ ಉಳಿದಿಲ್ಲ, ಅಮ್ಮ ಅಮ್ಮ” ಬಿಕ್ಕಿದಳು.
“ಅನು ನಿಮ್ಮಮ್ಮನಿಗೆ ಏನೂ ಆಗಿಲ್ಲ ನಿಮ್ಮಮ್ಮ ಆ ಬಸ್ಸೇ ಹತ್ತಲಿಲ್ಲ.
ನಾನು ಬೆಂಗಳೂರಿಗೆ ಹೋಗಿದ್ದೆ.
ಆಕಸ್ಮಿಕವಾಗಿ ನೀಲಾ ನನ್ನ ಕಣ್ಣಿಗೆ ಬಿದ್ದಳು.
ಬಾಂಬೆಗೆ ಹೋಗ್ತಾ ಇರೋ ವಿಷಯ ತಿಳಿತು.
ನಾನೂ ಇಲ್ಲಿಗೆ ಹೊರಟಿದ್ದೆ.
ನನ್ನ ಕಾರಿನಲ್ಲಿಯೇ ಕರ್ಕೊಂಡು ಬಂದೆ.
ಇಲ್ಲಿಗೆ ಬಂದು ನಿನಗೆ ಫೋನ್ ಮಾಡಿದಾಗ ನೀನು ಬೆಂಗಳೂರಿಗೆ ಹೋದೆ ಅಂತ ಗೊತ್ತಾಯಿತು.
ನೀನು ಬರೋತನಕ ನಮ್ಮನೆಯಲ್ಲಿಯೇ ಉಳ್ಕೊಂಡಿದ್ದಾಳೆ.” ನಂಬದಾದಳು.
ಇದು ನಿಜವೇ ದಿಗ್ಭ್ರಾಂತಳಾಗಿ ಕುಳಿತು ಬಿಟ್ಟಳು.
ಪತಿಯೊಡನೆ ಸಂಘರ್ಷ ನಡೆಸಿ ಇನ್ನೆಂದಿಗೂ ಈತನೊಡನೆ ಬಾಳಬಾರದೆಂದು ನಿರ್ಧರಿಸಿಯೇ ನೀಲಾ ಮಗಳ ಜೊತೆಗೂಡಲು ಹೊರಟ್ಟಿದ್ದಳು.
ಇಷ್ಟು ದಿನ ಗಂಡನನ್ನು ತೊರೆಯದಿರಲು ಕಾರಣಗಳಿದ್ದವು.
ಅದು ಅನುವಿನ ಭವಿಷ್ಯ.
ಎಲ್ಲಿ ತನ್ನ ಮುರಿದ ದಾಂಪತ್ಯ ಅನುವಿನ ಬಾಳಿನ ಮೇಲೆ ಪರಿಣಾಮ ಬೀರಿತೋ ಎಂಬ ಹೆದರಿಕೆ, ಜಗದೀಶನ ಹಿಂಸೆ, ಅಪಮಾನ ಎಲ್ಲವನ್ನು ತಾಳ್ಮೆಯಿಂದ ಸಹಿಸುವಂತೆ ಮಾಡಿತ್ತು.
ಆದರೆ ಅನುವಿಗಾಗಿ ರಾಕೇಶ್‌ನಂತ ಉತ್ತಮ ಸಂಬಂಧ ಬಂದದ್ದು ಅನು ಮದುವೆಗೆ ಒಪ್ಪದಿದ್ದರೂ, ಅವಳನ್ನು ಒಪ್ಪಿಸುವ ಸಾಹಸ ಮಾಡುತ್ತಿದ್ದದು, ಆತನ ಒಳ್ಳೆಯತನ ಆತನ ಹೆತ್ತವರ ಒಳ್ಳೆಯತನ ಇವೆಲ್ಲ ಕಂಡ ಮೇಲೆ ತನ್ನ ಬಾಳಿನ ದುರಂತಗಳನ್ನೆಲ್ಲ ಕೇಳಿಯೇ ಹೆತ್ತಮಗನಂತೆ ಸಂತೈಸಿ, ಅನುವನ್ನು ಕೈ ಹಿಡಿಯುವ ವರ ತಾನೇ ಎಂದು ಭರವಸೆ ಮೂಡಿಸಿದ್ದೂ, ಮಗಳ ಭವಿಷ್ಯದಲ್ಲಿ ಒಳ್ಳೆಯ ದಿನಗಳು ಬಂದಿರುವುದು ಇವೆಲ್ಲವೂ ಗಂಡನನ್ನು ಬಿಟ್ಟು ಬರಲು ಕಾರಣವಾದವು.
ಮಗಳು ಮತ್ತೆ ಇಲ್ಲಿಗೆ ಬರುವುದಾಗಲಿ, ಅವಳೊಂದಿಗೆ ಮಾತನಾಡುವುದಾಗಲಿ, ಮಾಡಬಾರದೆಂದು ಕಟ್ಟಪ್ಪಣೆ ಕೊಡಿಸಿ ಬಿಟ್ಟಾಗ ನೀಲಾ ತಡೆಯದಾದಳು.
ಅವಳ ಜೀವವೇ ಮಗಳು, ಅವಳ ಸರ್ವಸ್ವವೇ ಮಗಳು ಆ ಸರ್ವಸ್ವದೊಂದಿಗೆ ಸಂಪರ್ಕ ಕಡಿದು ಹಾಕೆಂದರೆ ಆ ಮಾತೃ ಹೃದಯ ಕೇಳಿತೇ, ಅನುವಿನ ಮದುವೆಯ ತನಕವಾದರೂ, ಈ ಸಂಸಾರದ ನಾಟಕದಲ್ಲಿ ಪಾತ್ರವಾಗಿರಲು ಬಯಸಿದ್ದಳು.
ಆದರೆ ಅಲ್ಲಿಯವರೆಗೂ ಪಾತ್ರ ನಿರ್ವಹಿಸುವ ಅವಕಾಶ ಕೊಡದಂತೆ ಜಗದೀಶ ಆಕೆಯ ಮನಸ್ಸನ್ನು ಪ್ರಚೋದಿಸಿ ಕಲ್ಲು ಮಾಡಿದ.
ಇನ್ನವನ ಸಹವಾಸ ಸಾಕೆಂದು ಹೊರಟು ಬಿಟ್ಟಳು.
ವೇದನೆಯ ಮೂಟೆ ಹೊತ್ತಂತೆ ಕುಳಿತ ನೀಲಳನ್ನು ಕಾರಿನಲ್ಲಿ ಹೋಗುತ್ತಿದ್ದ ವಿಕಾಸ ಗಮನಿಸಿದ.
ಅನುಮಾನವಾಯಿತು, ನೀಲಾ ಹೌದೇ ಅಲ್ಲವೇ ಎಂದು ಮತ್ತೊಮ್ಮೆ ಖಚಿತ ಪಡಿಸಿಕೊಳ್ಳುವಷ್ಪರಲ್ಲಿ ನೀಲಾ ಕುಳಿತಿದ್ದ ಅಟೋ ಗ್ರೀನ್ ಸಿಗ್ನಲ್ ಕಂಡೂಡನೆ ಮುಂದೋಡಿತು.
ಕಂಡಿದ್ದು ಅರೆ ಕ್ಷಣ ಮಾತ್ರ ಆದರೂ ಆ ಹೃದಯ ಅವಳು ನೀಲಾನೇ ಅಂತ ಗುರುತಿಸಿಬಿಟ್ಟಿತು.
ತಕ್ಷಣವೇ ಆಟೋವನ್ನು ಹಿಂಬಾಲಿಸುವಂತೆ ಡ್ರೈವರ್ ಗೆ ಸೂಚನೆ ಇತ್ತ.
ಬಸ್ ಸ್ಟಾಂಡ್ ತಲುಪಿ ನೀಲಾ ಲಗೇಜ್‌ನೊಂದಿಗೆ ಇಳಿಯುತ್ತಿದ್ದಳು ವಿಕಾಸ ಒಂದೇ ಉಸುರುಗೆ ಓಡಿದ“ನೀಲಾ, ನೀಲಾ.” ಅವಳಿಗೆ ಕೇಳಿಸಲೇ ಇಲ್ಲಾ“ಸ್ಫೂರ್ತಿ, ಸ್ಫೂರ್ತಿ” ಮತ್ತೊಮ್ಮೆ ಕೂಗಿದ.
ಸರಕ್ಕನೇ ತಲೆ ಎತ್ತಿದಳು.
ಕಾಲುಗಳು ತಟಸ್ಥವಾದವು.
ವಿಕಾಸ ವಿಕಾಸ ಪಿಸು ನುಡಿಯಿತು.
ಅದೆಷ್ಟು ಕಾಲವಾಗಿತ್ತು ಈ ಪದ ಕಿವಿಗೆ ಬಿದ್ದು.
 ಹೂಮಳೆಗರೆದಂತಾಯಿತು.
  ಅಷ್ಟರಲ್ಲಿ ಹತ್ತಿರ ಬಂದು ಬಿಟ್ಟ ವಿಕಾಸ, ಉದ್ವಿಗ್ನನಾಗಿದ್ದ .
“ನೀಲಾ, ನೀಲಾ ಇಷ್ಟು ವರ್ಷ ಎಲ್ಲಿ ಮರೆಯಾಗಿ ಹೋಗಿದ್ದಿ.
ನನ್ನ ಸ್ಪೂರ್ತಿ ನೋಡೋಕೆ ನನಗಿಷ್ಟು ವರ್ಷ ಬೇಕಾಯಿತಾ?
ಏಕೆ ಹೀಗೆ ಆಗಿ ಹೋಗಿದ್ದಿಯಾ ನೀಲಾ ರಸ ಹಿಂಡಿದ ಕಬ್ಬಿನಂತೆ.” ಉದ್ವೇಗ, ಹರ್ಷ, ನೋವು ಕಣ್ಣೀರಾಗಿ ಕೆನ್ನೆಯ ಮೇಲೆ ಇಳಿಯತೊಡಗಿತು.
ಈ ಅನಿರೀಕ್ಷಿತ ತಿರುವಿನಿಂದ ನೀಲಾ ಮೂಕಳಾಗಿ ಹೋಗಿದ್ದಳು.
ಇನ್ನೆಂದೂ ತಾನು ವಿಕಾಸನನ್ನು ನೋಡಲಾರೆ ಎಂದು ಕೊಂಡಿದ್ದಳು.
ಅದು ಈ ಸಮಯದಲ್ಲಿ ವೈವಾಹಿಕ ಎಲ್ಲಾ ಸಂಬಂಧಗಳನ್ನು ಕಳಚಿ ವಿರಾಗಿಣಿಯಂತೆ ಹೊರಟಿದ್ದ ಈ ಸ್ಥಿತಿಯಲ್ಲಿ ವಿಕಾಸ ಸಿಗಬೇಕೆ ದೈವವೇ ತನ್ನ ಸ್ಥಿತಿ ತಿಳಿಸಿ ವಿಕಾಸನನ್ನು ಕಳುಹಿಸಿಕೊಟ್ಟಿತೇ.
ಕಣ್ಣುಗಳು ಮಿಂಚಿದವು.
ಹೃದಯ ವೀಣೆ ಮಿಡಿಯಲಾರಂಭಿಸಿತು.
ಅದೇ ಅನುರಾಗ ತುಂಬಿದ ನೋಟ, ಬದಲಾಗಿಲ್ಲ, ಎದೆಯೊಳಗೆ ನಕ್ಷತ್ರಗಳ ಮಿಂಚು ಹರಿದಾಡಿತು.
ಏನನ್ನೂ ಬಾಯಿ ಬಿಟ್ಟು ಹೇಳಿದಿದ್ದರೂ ನೀಲಾಳ ಎಲ್ಲಾ ಭಾವನೆಗಳನ್ನು ಕಣ್ಣಿನಲ್ಲಿಯೇ ಓದಿ ತಿಳಿದುಕೊಂಡ ವಿಕಾಸ.
ಎನನ್ನು ಕೇಳಲಿಲ್ಲ ಎದೆ ತುಂಬಿ ಹೋಗಿತ್ತು.
“ನೀಲಾ ಬಾ ನನ್ನ ಕಾರಿನಲ್ಲಿ ಕುತ್ಕೊಂಡು ಮಾತನಾಡೋಣ ಈಗ ಎಲ್ಲಿಗೆ ಒಬ್ಳೆ ಹೋಗ್ತಾ ಇದ್ದಿಯಾ, ನಿನ್ನ ಗಂಡ ಎಲ್ಲಿ” ಪ್ರಶ್ನಿಸಿದ.
“ಬಾಂಬೆಗೆ ಹೋಗ್ತಾ ಇದ್ದೀನಿ ವಿಕಾಸ್.
ನನ್ನ ಮಗಳು ಅಲ್ಲಿ ಕೆಲಸದಲ್ಲಿದ್ದಾಳೆ?”
“ಓಹ್ ಮಗಳಿದ್ದಾಳಾ ಏನು ಹೆಸರು” ಮೆಲ್ಲನೆ ಕೇಳಿದ“ಹೂಂ, ಅನುಷ ಬಿ.ಇ ಮಾಡಿದ್ದಾಳೆ.”
“ನಾನೂ ಬಾಂಬೆಯಲ್ಲಿಯೇ ಇರೋದು ನೀಲಾ, ಇಲ್ಲಿ ನನ್ನ ಶಿಪ್ಯನ ಆರ್ಟ್ ಎಗ್ಸಿಬಿಷನ್ ಇತ್ತು.
ಮುಗಿಸಿ ವಾಪಸ್ಸು ಹೋಗ್ತಾ ಇದ್ದೆ.
ಕಾರಿನಲ್ಲಿಯೇ ಹೋಗೋಣ ಬಾ” ಲಗೇಜ್ ಕೈಗೆ ತೆಗೆದುಕೊಂಡ.
ಮರುಮಾತಾಡದೆ ತಲೆಯಾಡಿಸಿದಳು.
ದಾರಿಯುದ್ದಕ್ಕೂ ತನ್ನ ಬದುಕಿನ ಚಿತ್ರಣವನ್ನು ತೆರೆದಿಡುತ್ತಾ ಹೋದಳು.
ತನ್ನ ಸ್ಫೂರ್ತಿಯ ಬದುಕು ಹೀಗಾಗಲು ತಾನೇ ಕಾರಣವಲ್ಲವೇ ಎಂದು ತೀವ್ರವಾಗಿ ನೊಂದು ಕೊಳ್ಳುತ್ತಾ, ಎಲ್ಲವನ್ನು ಕೇಳಿದ ವಿಕಾಸ್.
ಮದುವೆಯ ಬಂಧನವನ್ನು ಕಳಚಿ ಕರುಳ ಕುಡಿಯ ಬಳಿ ಹೋಗುತ್ತಿರುವದನ್ನು ಕೇಳಿ ಅವನೆಡೆ ಒದ್ದಾಡಿತು.
ಹೇಗಿದ್ದ ನೀಲಾ ಹೇಗಾಗಿದ್ದಾಳೆ.
ಈಗ ಮಗಳೊಬ್ಬಳೇ ಬದುಕಿಗಿರುವ ಏಕೈಕ ಆಸರೆ.
ಅವಳೂ ಮದುವೆಯಾಗಿ ಬಿಟ್ಟರೆ ನೀಲಾ ಒಂಟಿ ತನ್ನಂತೆ ಒಂಟಿ.
ತನ್ನ ಬದುಕಿನದನ್ನು ಬಿಚ್ಚಿಟ್ಪ ವಿಕಾಸ.
ನೀಲಾಳ ಮನೆಯಿಂದ ಹೊರಟ ವಿಕಾಸ, ಕಷ್ಟ ಪಟ್ಟು ಕಲ್ಕತ್ತೆಯಲ್ಲಿನ ಚಿತ್ರಕಲೆಯ ಅಧ್ಯಯನ ಮುಗಿಸಿದ.
ಆದರೆ ಅವನಿಂದ ಮತ್ಯಾವುದೇ ಕಲಾ ಕೃತಿ ರಚನೆ ಸಾಧ್ಯವಾಗಲಿಲ್ಲ.
ಗೆಳೆಯನ ಮಾರ್ಗದರ್ಶನದಂತೆ ಬಾಂಬೆಗೆ ಬಂದು ಅಲ್ಲಿನ ಕಲಾಶಾಲೆಯಲ್ಲಿ ಶಿಕ್ಷಕನಾಗಿ ಸೇರಿಕೊಂಡು, ಇದುವರೆಗೂ ಒಂಟಿಯಾಗಿಯೇ ಸ್ಫೂರ್ತಿಯ ನೆನಪಿನಲ್ಲಿಯೇ ಕಾಲಕಳೆಯುತ್ತಿರುವುದನ್ನು ತಿಳಿದು ನೀಲಾ ದ್ರವಿಸಿ ಹೋದಳು.
ವಿಕಾಸ ಮದುವೆ ಇಲ್ಲದೆ ತನ್ನ ನೆನಪಿನಲ್ಲಿಯೇ ಉಳಿದು ಬಿಟ್ಟಿದ್ದಾನೆ.
ನನಗಾಗಿ ಇಡೀ ಬಾಳನ್ನು ವ್ಯರ್ಥಮಾಡಿಕೊಂಡಿದ್ದಾನೆ.
ಆತನ ಈ ತ್ಯಾಗಕ್ಕಾಗಿ ನಾನೇನು ಕೊಡ ಬಲ್ಲೆ.
ಈಗಲೂ ಕೂಡ ಈ ಸ್ಫೂರ್ತಿ ನಿನ್ನವಳು ವಿಕಾಸ್.
ಆದರೆ ಈ ವಯಸ್ಸಿನಲ್ಲಿ ನಿನ್ನ ಸೇರಿ ಮಗಳ ಮುಂದೆ ಕುಬ್ಜಳಾಗುವ ಬಯಕೆ ನನಗಿಲ್ಲ ವಿಕಾಸ್ .
ನನ್ನ ಈ ಪ್ರೇಮ ಒಲವು ಮಗಳ ಬಾಳಿಗೆ ಮುಳ್ಳಾಗುವುದನ್ನು ಸಹಿಸಲಾರೆ.
ಮೊದಲು ನನ್ನ ಕರುಳ ಕುಡಿ, ನಂತರ ನೀನು, ನಿನ್ನ ಪ್ರೇಮ, ವಿಕಾಸ.
ಆದರೆ ಏನೆಂದೂ ನುಡಿಯದ ನೀಲಾ ಮೌನದ ಗೊಂಬೆಯಾಗಿ ಬಿಟ್ಟಿದ್ದಾಳೆ.
ವಿಕಾಸನ ಸಾನಿಧ್ಯ ಅವಳಲ್ಲಿ ಪರವಶತೆ ತಂದಿಟ್ಟಿದೆ ಎಲ್ಲವನ್ನು ವಿಕಾಸನಿಂದ ತಿಳಿದ ಅನು ಅಮ್ಮನನ್ನು ಕಾಣಲು ಓಡೋಡಿ ಬಂದಳು.
ಅಮ್ಮನನ್ನು ಕಂಡೊಡನೆ ಅನು ಬಿಗಿದಪ್ಟಿ ಕಣ್ಣೀರು ಸುರಿಸಿದಳು.
ಆ ದೈವ ಕೊನೆಗೂ ತನ್ನನ್ನು ಮೋಸ ಮಾಡಲಿಲ್ಲ.
ಎಂಬ ಸತ್ಯದ ಅರಿವಾಗಿ ಕಾಣದ ದೈವಕ್ಕೆ ನಮಸ್ಕರಿಸಿದಳು.
“ಪೋನ್ ಯಾಕಮ್ಮ ಮಾಡಲಿಲ್ಲ” ಎಂದಾಗ ಶಾಶ್ವತವಾಗಿ ಆ ಮನೆ ಬಿಟ್ಟು ಬಂದಿರುವಾಗ ಪೋನ್ ಮಾಡೋಕೆ ಮನಸ್ಸು ಬರಲಿಲ್ಲ.
ನಿನ್ನ ಮೊಬೈಲ್ಗೆ ಪೋನ್ ಮಾಡಿದರೆ ರೆಸ್ಪಾನ್ಸ್ ಇರಲಿಲ್ಲ.
ಅದನ್ನು ತಾನೇ ಆಫ್ ಮಾಡಿಟ್ಟಿದ್ದು ನೆನಪಾಯಿತು.
ರಾಕೇಶ್‌ನನ್ನು ತಕ್ಷಣ ಬರುವಂತೆ ಪೋನ್ ಮಾಡಿದಳು.
ಅನು ವಿಷಯವೇನು ತಿಳಿಸಲಿಲ್ಲ.
ವಿಕಾಸ ದಿನಾ ಬಂದು ಹೋಗುತ್ತಿದ್ದ.
ವಿಕಾಸ ಬಂದಾಗಲೆಲ್ಲ ಅಮ್ಮನ ವಿಚಿತ್ರ ಚಡಪಡಿಕೆ, ಕಳೆ ಏರುತ್ತಿದ್ದ ಮೋರೆ, ನಡೆಯಲ್ಲಿರುತ್ತಿದ್ದ ಸಂಭ್ರಮ ಇವೆಲ್ಲ ಏನನ್ನೋ ತಿಳಿಸುತ್ತಿತ್ತು ಅನುವಿಗೆ.
ಅಮ್ಮನ ನೆನಪಲ್ಲಿಯೇ ಇಡೀ ಬದುಕನ್ನು ಒಂಟಿಯಾಗಿಯೇ ಕಳೆಯುತ್ತಿರುವ ವಿಕಾಸ್, ಗಂಡ ಇದ್ದು ಒಂಟಿಯಾಗಿರುವ ಅಮ್ಮ ಇವರಿಬ್ಬರ ಬಗ್ಗೆ ಏನೋ ಅಲೋಚನೆ ಮೊಳೆಯುತ್ತಿತ್ತು.
ರಾಕೇಶ್ ಬಂದೊಡನೆ ತನ್ನಲ್ಲಾಗುತ್ತಿದ್ದ ಅಂದೋಲನ, ಏನೆಲ್ಲವನ್ನೂ ತಿಳಿಸಿಬಿಡಬೇಕೆಂದು ತೀರ್ಮಾನಿಸಿಕೊಂಡು ಬಿಟ್ಟಳು.
ನೀಲಾ ಬದುಕಿರುವ ವಿಷಯ ತಿಳಿದ ರಾಕೇಶ್‌ಗೆ ನಿಜಕ್ಕೂ ಸಂತೋಷವಾಗಿತ್ತು .
ತನ್ನ ಪ್ರೀತಿಯ ಹೃದಯದ ಹೆತ್ತ ಕರುಳು ಜೀವಂತವಾಗಿರುವುದು, ತನ್ನ ಪ್ರೀತಿಯ ಹುಡುಗಿ ಆನಂದದಿಂದಿರುವುದು ಎಲ್ಲವೂ ಹಿತತಂದಿತು.
ಅನುವಿನ ಮನದಾಳದ ಆಲೋಚನೆಗಳಲ್ಲ ಹೊರಬಂದವು.
“ರಾಕೇಶ್, ವಿಕಾಸ್ ಮತ್ತು ಅಮ್ಮ ಈಗಲೂ ಒಬ್ಬರನೊಬ್ಬರೂ ಪ್ರೀತಿಸ್ತಾ ಇದ್ದಾರೆ.
ಇಂತಹ ಪ್ರೀತಿಗೆ ವಯಸ್ಸಿನ ಅಡ್ಡಿ ಇಲ್ಲಾ ಅಂತ ನಂಗೆ ಗೊತ್ತಾಗಿದೆ.
ಈಗ್ಲೂ ಯಾಕೆ ಆ ಪ್ರೇಮ ಸಫಲತೆಯನ್ನು ಕಾಣಬಾರದು ರಾಕೇಶ್.
ಅದು ತಪ್ಪು ಅನ್ನೊ ಭಾವದಲ್ಸಿ ಒಬ್ಬರನೊಬ್ಬರು ನಿಯಂತ್ರಿಸಿ ಕೊಳ್ತಾ ಇದ್ದಾರೆ.
ಅದು ತಪ್ಪಲ್ಲ ಅಂತ ನಾವು ಮನದಟ್ಟು ಮಾಡಿದ್ರೆ ಹೇಗೆ.
ಅಪ್ಪನಿಗೆ ಡೈವರ್ಸ್ ಕೊಟ್ಟು ಅಮ್ಮ ಯಾಕೆ ವಿಕಾಸ್ ಆಂಕಲ್‌ನ ಮದ್ವೆ ಆಗಬಾರದು.”
ಒಂದರ ಹಿಂದೊಂದು ಊಹಿಸಲಾರದ ತಿರುವುಗಳು ಅನಿರೀಕ್ಷಿತಗಳು ಅನುವಿನ ಆಲೋಚನೆ ತಪ್ಪಿಲ್ಲವೆನಿಸಿತು.
ನೀಲಾಳ ಬಾಳಿನಲ್ಲಾದ ನೋವೆಲ್ಲವನ್ನು ಬಲ್ಲ ರಾಕೇಶ್ ತುಂಬು ಹೃದಯದಿಂದ ಅವಳ ಸಲಹೆಯನ್ನು ಮೆಚ್ಚಿ ಒಪ್ಟಿದ.
ಅವರು ಒಪ್ಟಿಕೊಳ್ಳಬೇಕಲ್ಲ ಅನುಮಾನ ತಲೆಹಾಕಿತು.
“ಒಪ್ತಾರೆ, ನಾವು ಬಲವಂತ ಮಾಡಿ ಒಪ್ಟಿಸಿದರೆ ಖಂಡಿತಾ ಒಪ್ತಾರೆ, ಮೊದ್ಲು ಅಪ್ಟನಿಂದ ಅಮ್ಮ ಡೈವರ್ಸ್ ಪಡಿಬೇಕು.
ಆ ನಂತರ ನಾನೇ ನಿಂತು ಮದ್ವೆ ಮಾಡಿಸ್ತಿನಿ ರಾಕೇಶ್, ಹೀಗಾದ್ರೂ ನಮ್ಮಮ್ಮನ ಬಾಳಿನಲ್ಲಿ ಹೊಸ ಸೂರ್ಯ ಉದಯಿಸಿ ಬೆಳಕು ನೀಡಲಿ” ಎಂದಾಶಿಸಿದಳು.
ಇಬ್ಬರ ಮುಂದೆ ಈ ವಿಷಯ ಎತ್ತಿದಾಗ ಮೊದ ಮೊದಲು ಹಿಂಜರಿದರು.
ನೀಲಾ ಅಂತೂ ಒಪ್ಟಲೇ ಇಲ್ಲಾ.
ರಾಕೇಶ್‌ನೇ ಕೊನೆಗೆ “ಆಂಟಿ ಇದು ಖಂಡಿತಾ ತಪ್ಪಲ್ಲ.
ನೀವು ಬಯಸಿದಾತನೊಂದಿಗೆ ಬದುಕಿನ ಅಂತ್ಯದ ದಿನಗಳನ್ನಾದರೂ ಕಳಿಬೇಕು.
 ಇದರಿಂದ ನಿಮ್ಮಿಬ್ಬರಿಗೂ ಸಂತೋಷ, ನೆಮ್ಮದಿ ಸಿಗುತ್ತೆ ನಿಮ್ಮ ಪ್ರೇಮ ಈಗಲಾದರೂ ಸಫಲತೆಯನ್ನು ಪಡೆಯಲಿ” ಮನಃಫೂರ್ವಕವಾಗಿ ಒತ್ತಾಯಿಸಿದ.
“ಹೌದು ಅಮ್ಮ ನೀನು ನೊಂದಿದ್ದು ಸಾಕು.
ನರಕ ಅನುಭವಿಸಿದ್ದು ಸಾಕು.
ನಿನ್ನ ನಗು ಕಾಣೋಕೆ ನಾನು ಕಾಯ್ತ ಇದ್ದೀನಿ ಅಮ್ಮ.
ಅದು ನನ್ನ ಅಸೆ ಕೂಡ.
ನೊಂದು ಬೆಂದಿರೊ ನಿನ್ನ ವಿಕಾಸ್ ಅಂಕಲ್ ಹೂವಿನಂತೆ ನೋಡ್ಕೋತಾರೆ ಅಂತ ನಂಗೊತ್ತು.
ಪ್ರೀತಿಗೆ ಪ್ರೇಮಕ್ಕೆ ವಯಸ್ಸು ಮುಖ್ಯ ಅಲ್ಲಮ್ಮ .
ನೀನು ಹಿಂಜರಿಯಬೇಡ ನೀನ್ಯಾವ ತಪ್ಪೂ ಮಾಡ್ತಾ ಇಲ್ಲಾ, ಪ್ಲೀಸ್ ಒಪ್ಕೋಮ್ಮ” ಬೇಡಿದಳು.
ಕಾಡಿದಳು, ಕಣ್ಣೀರು ಹರಿಸಿದಳು.
ಪ್ರೇಮದ ಸೆಳೆತ, ಮಗಳ ಬಲವಂತ, ರಾಕೇಶ್ ನ ಒತ್ತಾಸೆ ಹೊಸ ಬದುಕನ್ನು ಸ್ವಾಗತಿಸಲು ನೀಲಾ ಒಪ್ಪಿಬಿಟ್ಟಳು.
ಒಂದೆರಡು ದಿನ ಕಳೆದವು.
“ನಾನು ಬಂದ ಕೆಲಸ ಆಯ್ತಲ್ಲಾ ಅನು.
ಇನ್ನು ನಾನು ಹೊರಡ್ತೀನಿ” ರಾಕೇಶ್ ಹೇಳಿದಾಗ ಅನು ಪೆಚ್ಚಾಗಿ ಬಿಟ್ಟಳು.
ರಾಕೇಶ್ ಈಗ ಹೋದರೆ ಮತ್ತೆಂದೂ ಬರಲಾರನೇನೊ ಎಂದೆನಿಸಿ ಕಂಗೆಟ್ಟು ಕುಳಿತು ಬಿಟ್ಟಳು.
ಊರಿನಿಂದ ಹೊರಟಾಗಿನಿಂದಲೂ ತನ್ನ ಜೊತೆಯಲ್ಲಿ ಗೆಳೆಯನಾಗಿ ತನ್ನೊಂದಿಗೆ ಇದ್ದಾನೆ.
ಆಸ್ಪತ್ರೆಯಲ್ಲಂತೂ ಹೆತ್ತ ತಾಯಿಯ ಮಮತೆ ತೋರುತ್ತಾ ಶುಶ್ರೂಶೆ ಮಾಡಿದ್ದಾನೆ.
ಅವನು ತೋರಿದ ಆತ್ಮೀಯತೆ, ಪ್ರೀತಿಗೆ ತಾನೇನು ಕೊಡಬಲ್ಲೆ.
ಏಕೋ ಅವನು ಹೊರಟು ನಿಂತಿರುವಾಗ ಶೂನ್ಯವೇ ಆವರಿಸಿಬಿಟ್ಚಿದೆ.
ಏನೋ ಕಳೆದು ಕೊಂಡಂತ ಭಾವ ಹೃದಯದ ಭಾಗವೊಂದು ಕಳಚಿಹೋದಂತ ವೇದನೆ ಯಾಕೆ ಹೀಗಾಗುತ್ತಿದೆ.
“ಅನು ಅಳ್ತಾ ಇದ್ದಿಯಾ ಯಾಕೆ ಮತ್ತೆ ಅಮ್ಮನ ನೆನಪಾ” ಇಲ್ಲವೆನ್ನುತ್ತಾ ತಲೆಯಾಡಿದಳು.
“ಮತ್ಯಾಕೆ ಅಳ್ತಾ ಇದ್ದಿಯಾ” 
“ನೀವು ಹೋಗ್ತಿನಿ ಅಂದ್ರೆ ಏನೋ ಕಳ್ಕೊಂಡಂಗೆ ಆಗ್ತಾ ಇದೆ.
ನೀವು ಸದಾ ನನ್ನ ಜೊತೆಯಲ್ಲಿ ಇರಬೇಕು ಅನ್ನಿಸುತ್ತಾ ಇದೆ” ಕಂಪಿಸುತ್ತಾ ತಲೆತಗ್ಗಿಸಿಯೇ ನುಡಿದಳು.
ಮನದೊಳಗಿನ ಸಂಭ್ರಮ ನಗೆಯಾಗಿ ಹರಿಯಿತು ರಾಕೇಶ್‌ಗೆ.
“ಯಾಕೆ ಯಾಕೆ ಹಾಗೆನ್ನಿಸುತ್ತಿದೆ ಅನು” ಹತ್ತಿರ ಬಂದು ಪಿಸುನುಡಿದ.
 ಎದೆಯೊಳಗಿನ ಭಾವನೆಗಳು ಅರ್ಥ ತಿಳಿಯಲಾರದೆ ಅನು ‘ಗೊತ್ತಿಲ್ಲ’ ಎಂದು ಕಂಪಿಸಿದಳು.
ತಗ್ಗಿಸಿದ್ದ ತಲೆಯನ್ನು ನಿಧಾನವಾಗಿ ಮೇಲೆತ್ತಿದಳು.
ನೋಟ ಪ್ರಜ್ವಲವಾಗಿತ್ತು.
ವಿಚಿತ್ರ ಕಾಂತಿ ಹೊರಹೊಮ್ಮುತ್ತಿತ್ತು.
ಮೊಗ ನಸುಗೆಂಪಾಗಿತ್ತು.
ಕಪ್ಪು ಕತ್ತಲೆಯಲ್ಲಿ ಮಿಂಚೊಂದು ಸುಳಿದಂತಾಯ್ತು .
ರಾಕೇಶನಿಗೆ ಇಷ್ಟು ಬೇಗ ಕಲ್ಲರಳಿ ಹೂವಾಗುವುದನ್ನು ನೀರಿಕ್ಷಿಸಿರಲಿಲ್ಲ.
ಬರಡು ಹೃದಯದಲಿ ಜೀವನದಿ ಉಕ್ಕೇರುವುದನ್ನು ಕಲ್ಪಿಸಿರಲಿಲ್ಲ.
‘ಅನೂ’ ಮತ್ತೂ ಹತ್ತಿರ ಸರಿದ ಅಪ್ಯಾಯಮಾನವಾದ ಕರೆ ಕೇಳಿ ಉನ್ಮತ್ತತೆಯಲ್ಲಿ ‘ಹೂಂ’ ಎಂದಳು.
ಹೂ ಬಳಸುವಂತೆ ಬಳಸಿ ಎದೆಗೊರಗಿಸಿಕೊಂಡ.
 ಅವ್ಯಕ್ತ ಭಾವದಲ್ಲಿ ತೇಲಿಹೋದಳು.
  ಏನಾಗುತ್ತಿದೆ ಎಂದರಿಯದೆ ಮೈಮರೆತಳು.
ಆ ದಿವ್ಯ ಗಳಿಗೆಯಲ್ಲಿ ತನ್ನಲ್ಲಾದ ಸಂವೇದನೆ ಸ್ಪಂದನಗಳ ಅಲೆಯ ಹೊಡೆತಗಳಿಗೆ ಸಿಕ್ಕ ಮಧುರಾನುಭೂತಿಯಿಂದ ನರಳಿದಳು.
“ಅಬ್ಬಾ ಇವತ್ತು ಈ ಬದುಕು ಸಾರ್ಥಕತೆಯನ್ನು ಪಡೆಯಿತು.
ನನ್ನ ಇಷ್ಟು ದಿನದ ಶ್ರಮದ ತಳಮಳ ಅಶಾಂತಿಗೆ ನಾಂದಿ ಕಂಡ.
ಅನು ಐ ಲವ್ ಯೂ.
 ಇಂತ ದಿನ ಬಂದೇ ಬರುತ್ತೆ ಅಂತ ನಂಗೊತ್ತಿತ್ತು.
ನಿನ್ನೆದೆಯ ಕಲ್ಲು ಕರಗಿ ಅಲ್ಲಿ ಹೂ ಅರಳುವ ಸಮಯಕ್ಕಾಗಿ ಅದೆಷ್ಟು ದಿನ ತಿಂಗಳು ವರ್ಷಗಳು ಕಾಯಬೇಕಾಗುತ್ತದೆಯೋ ಎಂದು ಚಿಂತಿಸುತ್ತಿದ್ದೆ.
ನನ್ನ ನಿರೀಕ್ಷೆಗಳೆಲ್ಲಾ ಒಂದು ವೇಳೆ ಸುಳ್ಳಾಗಿ ಬಿಟ್ಟರೆ ಎಂಬ ಭಯ ಕಾಡಿ ನನ್ನ ಹಿಂಸಿಸುತ್ತಿತ್ತು.
ಕೊನೆಗೂ ನನ್ನ ನಿರಾಶೆ ಮಾಡದೆ ನನ್ನ ಬದುಕಿಸಿ ಬಿಟ್ಟೆ ಅನು” ಮನದಾಳದಲ್ಲಿದ್ದನ್ನೆಲ್ಲ ರಾಕೇಶ್ ಹರಿಯಬಿಟ್ಪ.
ಪ್ರೇಮವೆಂದರೆ ಇದೇ, ಅನುರಾಗವೆಂದರೇ ಇದೇ ಎಂದು ತಿಳಿಸಿಕೊಟ್ವ.
ಆ ಹೊಸ ಸ್ಪರ್ಶದಲ್ಲಿ ಕರಗಿಹೋದಳು.
ಅವನೆದೆಯ ಕಾವಿನಲ್ಲಿ ತನ್ನ, ರಾಕೇಶನ ನಡುವಿನ ಈ ಹೊಸ ಅನುಬಂಧದ ಹೆಸರೇನೆಂದು ತಿಳಿದು “ರಾಕೇಶ್ ಇದು ಹೇಗೆ ಸಾಧ್ಯವಾಯ್ತು ನಾ ಹೇಗೆ ಬದಲಾದೆ” ಅಸ್ಪಷ್ಟವಾಗಿ ತೊದಲಿದಳು.
“ಅನು ನೀನು ಕೂಡ ಒಬ್ಬ ಹೆಣ್ಣು.
 ನಿನ್ನಲ್ಲಿಯೂ ಕೂಡ ಪ್ರತಿ ಮನುಪ್ಯನಲ್ಲಿ ಇರಬೇಕಾದ ಎಲ್ಲಾ ಭಾವತರಂಗಗಳಿದ್ದವು.
ಆದರೆ ನೀನಿದ್ದ ಪರಿಸರ ನಿನ್ನನ್ನು ಕೆಲವು ಭಾವನೆಗಳಿಂದ ದೂರಾಗಿಸಿದ್ದವು.
ನಿಮ್ಮಮ್ಮನ ನೋವು ನಿನ್ನ ಹತಾಶೆಗೊಳಿಸಿತ್ತು.
ನೋವೆಂದರೆ ಬದುಕು, ಬದುಕೆಂದರೆ ನೋವು ಎಂಬ ಭಾವ ನಿನ್ನೆದೆಯಲ್ಲಿ ಅಚ್ಚೊತ್ತಿ ಬಿಟ್ಟವು.
ಮಧುರಾನುಭೂತಿಯ ಸ್ಪರ್ಶ ನಿನಗಾಗಿರಲಿಲ್ಲ.
ನಿನ್ನ ಸುಪ್ತ ಮನಸ್ಸಿನಲ್ಲಿ ಒಂದಾಸೆ ಇತ್ತು.
ನಿನ್ನಮ್ಮನನ್ನು ಈ ನರಕದಿಂದ ದೂರ ಕರೆದೊಯ್ದ, ಕೊನೆತನಕ ನೋಡಿಕೊಳ್ಳಬೇಕೆಂದು ಮದುವೆಯಾಗಿ ಬಿಟ್ಟರೆ ಆ ಆಸೆಗೆಲ್ಲಿ ಸಂಚಕಾರವಾದೀತೋ ಎಂದು ಮಾನದಾಳದಿಂದಲೇ ಮದುವೆ ಬಗ್ಗೆ ವಿರೋಧಿಸಿಕೊಂಡೆ ಗಂಡನಾದಾತ ತಾಯಿಯನ್ನು ತಾನು ಸುಖವಾಗಿರಿಸಿ ಕೊಳ್ಳಲು ಅಡ್ಡಿ ಮಾಡಿದರೆ ಎಂಬ ಆತಂಕವೇ ನಿನ್ನ ಮದುವೆ ದ್ವೇಶಕ್ಕೆ ಮುಖ್ಯ ಕಾರಣ.
ಜೊತೆಗೆ ನೀ ಕಂಡಿದ್ದ ದಾಂಪತ್ಯವೆಂದರೆ ನಿಮ್ಮಮ್ಮನದು.
ಆ ವಿರಸ ದಾಂಪತ್ಯ ಗಂಡು ಹೆಣ್ಣಿನ ಸಂಬಂಧದ ಬಗ್ಗೆ ವಿಕೃತ ಭಾವನೆಗಳನ್ನು ಗಂಡು ಹೆಣ್ಣಿನ ಸಮಾಗಮದ ಬಗ್ಗೆ ಅಸಹ್ಯಸಿಕೊಳ್ಳುತ್ತಿದ್ದೆ ಜುಗುಪ್ಸೆಗೊಳುತ್ತಿದ್ದೆ. 
ಮುಂದೆ ಕೆಲವು ದಾಂಪತ್ಯ ಜೀವನವನ್ನು ಕಂಡಾಗ ನಿನ್ನ ಅನಿಸಿಕೆ ಬದಲಾಯಿತು.
ದಾಂಪತ್ಯ ಜೀವನದಲ್ಲೂ ಒಲವು, ಮೆಚ್ಚುಗೆ, ಸರಸ, ಗೌರವ ಇರುವುದನ್ನು ಕಂಡೆ .
ಇದೂ ಕೂಡ ನಿನ್ನ ಮನಸ್ಸಿನ ಮೇಲೆ ಪರಿಣಾಮ ಬೀರಿದವು.
ಎಲ್ಲದಕ್ಕಿಂತ ಹೆಚ್ಚಾಗಿ ನಿಮ್ಮಮ್ಮ ತನ್ನ ಹೃದಯದಲ್ಲಿ ಅರಾಧಿಸಿದ್ದ ವೃಕ್ತಿ ಆಕೆಯ ನೆನಪಿನಿಂದಲೇ ಇಡೀ ಬಾಳನ್ನು ಕಳೆಯುತ್ತಿರುವುದು, ಅಲ್ಲಿ ನಿನ್ನ ತಾಯಿ, ಇಲ್ಲಿ ವಿಕಾಸ್ ಪರಸ್ಪರರಿಗಾಗಿ ಒದ್ದಾಡುತ್ತಿದ್ದದು ಪ್ರೇಮದ ಬಗ್ಗೆ ನೀ ತಿಳಿದಿದ್ದ ಧೋರಣೆ ಕರಗುತಿತ್ತು.
ಅದೇ ಮನಸ್ಸು ಅ ಪ್ರೇಮದ ಸಾಪಲ್ಯಕ್ಕಾಗಿ ಚಿಂತಿಸಿ, ಪ್ರೇಮಿಗಳಿಬ್ಬರನ್ನು ಸೇರಿಸುವ ಪ್ರಯತ್ನ ನಡೆಸುವಂತೆ ಮಾಡಿತು.
ನನ್ನ ಸಲಹೆಯೂ ಅದಕ್ಕೆ ಪೂರಕವಾಗಿದ್ದುದು ನಿನ್ನಲ್ಲಿ ಮತ್ತಷ್ಟು ಧೈರ್ಯ ತುಂಬಿತು.
ನಿನ್ನ ಎಲ್ಲಾ ಆಸೆಗಳನ್ನು ಗೌರವಿಸುತ್ತಾನೆಂದು ನನ್ನ ಬಗ್ಗೆ ವಿಶ್ವಾಸ ಬೆಳೆಸಿಕೊಂಡೆ.
 ತಾಯಿಯ ಬಗೆಗಿದ್ದ ಆತಂಕ ದೂರವಾಗಿ ಅಕೆ ತನ್ನವನೊಂದಿಗೆ ನೆಮ್ಮದಿಯಾಗಿರುತ್ತಾಳೆಂಬ ಭಾವನೆಯೇ ನಿನ್ನಲ್ಲಿ ಚೈತನ್ಯ ತಂದಿತು.
ಇದೇ ಚೈತನ್ಯ ನಿನ್ನ ಬದಲಾಗುವಂತೆ ಮಾಡಿತು ಅನು” ಎಲ್ಲವನ್ನು ಅವಳ ಮನಸ್ಸಿಗೆ ನಾಟುವಂತೆ ನುಡಿದ.
“ಇದರಲ್ಲಿ ನಿಮ್ಮ ಪಾತ್ರವೂ ಅಪಾರ ಅಲ್ಲವೇ ಬಾವಿಯೊಳಗಿನ ಕಪ್ಪೆಯಂತಿದ್ದ ನನ್ನ ಮನಸ್ಸನ್ನು ಈ ವಿಶಾಲ ಜಗತ್ತಿನೊಳಗೆ ತಂದು ಬದುಕು ಹೀಗೂ ಇರಬಹುದೆಂದು ಪಂಚಯಿಸಿದ್ದು ನೀವೇ ಅಲ್ಲವೇ” ಭಾವ ಪರವಶಳಾದಳು.
“ಈ ಹೂ ಮನಸ್ಸಿನ ಹುಡುಗಿಯ ಮನಸ್ಸು ಕದಿಯಲು ಇಷ್ಟೆಲ್ಲಾ ಮಾಡಬೇಕಾಯಿತು.
ಅನು ಈ ಸಂತೋಷದ ವಿಷಯವನ್ನು ಮೊದಲು ಹೆತ್ತವರಿಗೆ ತಿಳಿಸೋಣ ಅನು.”ಹೂಗುಟ್ಟಿದಳು ಅದೇ ಮತ್ತಿನಲಿ.
